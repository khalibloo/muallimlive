{
  "translations": [
    {
      "resource_id": 38,
      "text": "Alif, Lam, Ra. (so Allah i Matao ko paka-aantapan Iyan on). (Giyai na) Kitab a pimbaibaitan so manga ayat on, oriyan iyan na piyagosay a phoon ko hadapan o (Allah a) Mawngangn, a Kaip."
    },
    {
      "resource_id": 38,
      "text": "Sa da a pzoasoata niyo a inonta so Allah. \"Mataan! a sakn na phoon Rkaniyan a pphamakaiktiyar rkano go pphamanothol sa mapiya.\""
    },
    {
      "resource_id": 38,
      "text": "\"Go pangni kano sa maap ko Kadnan iyo, oriyan iyan na thawbat kano sii Rkaniyan; ka pakasawitn kano Niyan sa kapagintaw a mapiya, taman ko taalik a miyapnto, go imbgay Niyan ko oman i adn a millbi niyan so millbi niyan! Na o talikhod kano, na mataan! a sakn na ikhalk akn skano ko siksa ko alongan a mala (a so alongan a qiyamah).\""
    },
    {
      "resource_id": 38,
      "text": "\"Sii ko Allah so khandodan iyo, na Skaniyan sii ko langowan taman na Gaos Iyan.\""
    },
    {
      "resource_id": 38,
      "text": "Tanodan! ka mataan! a siran na pag-unsn iran ko manga rarb iran, ka pphagmaan iran on; tanodan! ka so wakto a kizasalikombongn iran ko manga nditarn iran, na katawan (o Allah) so isosoln iran, go so papayagn iran: Mataan! a Skaniyan na katawan Iyan so zisii ko manga rarb."
    },
    {
      "resource_id": 38,
      "text": "Na da a baraniyawa ko lopa a ba di atastanggongan o Allah so pagpr on: Go katawan Iyan so khatargan iyan go so kapmbtadan iyan: Tanan matatago ko (Laoh Mahfodh a) kitab a mapayag."
    },
    {
      "resource_id": 38,
      "text": "Go Skaniyan so miyadn ko manga langit ago so lopa sii ko miyakanm gawii a matatago so aras Iyan ko liyawaw o ig, ka thpngan kano Niyan o antawaa rkano i lbi a mapiya i galbk. Na ibt o tharoang ka a: \"Mataan! a skano na pagoyagn kano ko oriyan o kapatay,\" na ptharoon dn o siran a da pamaratiyaya a: \"Da ko ungkai inonta na balik mata a mapayag!\""
    },
    {
      "resource_id": 38,
      "text": "Na mataan! a o sndodn Ami kiran so siksa taman ko manga wakto a mappnto, na ptharoon iran dn a: \"Antonaa i maka-uurn on?\" Tanodan, ka so alongan a kapakatalingoma niyan kiran, na di kiran dn mikisar, go kalikopan siran o piyamagompat iran (a siksa)!"
    },
    {
      "resource_id": 38,
      "text": "O mataan! a o pakataama Mi so manosiya so phoon Rkami a limo, oriyan iyan na gamitn Ami ron, na mataan aya! a kadaan dn sa panginam, a makalaa kaoongkir iran."
    },
    {
      "resource_id": 38,
      "text": "Go mataan! a o pakataama Mi skaniyan sa limo ko oriyan o morala a miyakasogat on na mataan! a tharoon iyan dn a: \"Miyada rakn so manga rarata:\" Mataan aya! a zonor dn a mangangandag."
    },
    {
      "resource_id": 38,
      "text": "Inonta so siran a miphapantang, go pinggalbk iran so manga pipiya; siran man na adn a bagian iran a maap, go balas a mala."
    },
    {
      "resource_id": 38,
      "text": "Na masikn a mibagak ka so sabaad ko iphagilaham rka, go kasabapan skaniyan a igagt a rarb ka sa gi iran katharoa: \"Sa ino a da a initoron on a kakawasaan, odi na miyakaoma a pd iyan a malaikat?\" (pitharo o Allah:) Ska na matag pphamakaiktiyar na so Allah i Somisiyap ko langon taman!"
    },
    {
      "resource_id": 38,
      "text": "Ino iran gii tharoa i: \"Pimbabaas aya (o Mohammad);\" tharoang ka: \"Na bgay kano sa sapolo a manga sorah a lagid iyan a pimbabaas, go panongganoy kano (sa makatabang rkano) sa sadn sa khagaga niyo, a salakaw ko Allah! o skano i manga bnar!\""
    },
    {
      "resource_id": 38,
      "text": "\"Na amay ka di kano iran masmbag, na tangkda niyo a aya bo a kinitoron iyan na sii ko katao o Allah, go mataan aya! a da a tohan a inonta Skaniyan! Na ino, skano mimbayorantang kano (ko Allah)?\""
    },
    {
      "resource_id": 38,
      "text": "Sadn sa kabaya iran so kawyagoyag ko doniya, go so parahiyasan on, na ithoman Ami kiran sa tarotop so (balas o) manga galbk iran (sa doniya), a siran na da a makorang kiran on roo (sa doniya)."
    },
    {
      "resource_id": 38,
      "text": "Siran man so da a bagian iran sa akhirat a rowar ko apoy: Na miyailang so pingolawla iran roo (sa akhirat), go miyalaklak so pinggalbk iran!"
    },
    {
      "resource_id": 38,
      "text": "Ba (niyan lagid) so taw a mithakna ko marayag a karina a phoon ko Kadnan iyan, go ptondogn skaniyan o saksi a phoon ko Allah, go sii ko miyaonaan iyan so kitab o Mosa, a ladiyawan go limo? Siran man i mapaparatiyaya on; na sadn sa mongkir on ko pizagorompong, na so naraka i khabolosan iyan. Na oba ka on katagowi sa anganangan: Mataan! a skaniyan so bnar a phoon ko Kadnan ka: Na ogaid na so kadaklan ko manga manosiya na di siran pharatiyaya!"
    },
    {
      "resource_id": 38,
      "text": "Na ba adn a lawan a darowaka ko taw a inangkob iyan so Allah sa kabokhag? Siran man na pagowitn siran ko Kadnan iran, go tharoon o manga saksi a: \"Siran aya so miyamamokhag makapantag ko Kadnan iran.\" Tanodan! ka so morka o Allah na ithomparak ko manga darowaka!"
    },
    {
      "resource_id": 38,
      "text": "\"Siran na pphangalang siran ko lalan o Allah go phlolobaan iran on a kabkhog iyan: Go siran na oongkirn iran so akhirat!\""
    },
    {
      "resource_id": 38,
      "text": "Siran man na da iran kapalagowi (so siksa) ko lopa, go da a bagian iran a salakaw ko Allah a manga panarigan. Pthaktakpn kiran so siksa! Da iran gagaa so kapamamakin´g, go da siran pangilaylay!"
    },
    {
      "resource_id": 38,
      "text": "Siran man so liyogi ran so manga ginawa iran, go diyorat siran o pimbabaas iran a kabokhag!"
    },
    {
      "resource_id": 38,
      "text": "Matatangkd a mataan! siran sii ko akhirat na siran so manga logi!"
    },
    {
      "resource_id": 38,
      "text": "Mataan! a so siran a miyamaratiyaya, go pinggalbk iran so manga pipiya, go mizalimbotawan siran ko Kadnan iran na siran man i manga taw ko sorga sa ron siran on dn makakakal!"
    },
    {
      "resource_id": 38,
      "text": "Aya ibarat o dowa lompok na lagid o bota ago bngl, go so pphakaylay ago Pphakan´g. Ba magizan a dowaya sa ibarat? Ino kano di phananadm?"
    },
    {
      "resource_id": 38,
      "text": "Na sabnsabnar a siyogo Ami so Noh ko pagtaw niyan (sa pitharo iyan a:) \"Mataan! a sakn na pphamakaiktiyar rkano a mapayag:\""
    },
    {
      "resource_id": 38,
      "text": "Sa da a pzoasoata niyo inonta so Allah: \"Mataan! a sakn na ikhalk akn skano ko siksa ko alongan a masakit.\""
    },
    {
      "resource_id": 38,
      "text": "Na pitharo o manga nakoda a so siran a da pamaratiyaya ko pagtaw niyan a: \"Da a kapkhaylay ami rka a rowar sa manosiya a lagid ami: Go da a pkhaylay ami rka a miyonot rka a rowar ko siran a pkhakalaklak rkami, a mababaw i pamikiran: Go da a pkhaylay ami a mibibinta iyo rkami: Kna, ka arangan ami rkano na manga bokhag!\""
    },
    {
      "resource_id": 38,
      "text": "Pitharo (o Noh): \"Hay pagtaw akn! ay gda iyo o sakn na thatakna ko marayag a karina a phoon ko Kadnan ko, go bigan ako Niyan sa limo a phoon ko hadapan Iyan, na kiyalimngan rkano? Na ba Ami rkano aya mitgl a skano na ikagogowad iyo aya?\""
    },
    {
      "resource_id": 38,
      "text": "\"Na hay pagtaw akn, da a phangnin ko rkano saya a tamok: da a balas rakn a rowar ko zizii ko Allah: Na di akn bogawn so siran a miyamaratiyaya, - mataan! a siran na mipmbaratmowa iran so Kadnan iran, na ogaid na pkhaylay akn skano a pagtaw a da a manga mlng iyo!\""
    },
    {
      "resource_id": 38,
      "text": "\"Na hay pagtaw akn! antawaa i makatabang rakn ko Allah o bogawa ko siran? Ba kano di phananadm?\""
    },
    {
      "resource_id": 38,
      "text": "Na di akn rkano ptharoon i: \"Zisii rakn so manga kakawasaan o Allah, go di akn katawan so migagaib, go di akn ptharoon i: Mataan! a sakn na malaikat. Go di akn ptharoon ko siran a di ittmbo o manga mata niyo i ba da dn a imbgay kiran o Allah a mapiya: So Allah i Matao ko zisii ko manga ginawa iran. Mataan! a sakn na o sowa ako to, na khapd ako dn ko manga darowaka.\""
    },
    {
      "resource_id": 38,
      "text": "Pitharo iran: \"Hay Noh, sabnar a piyamawal kaming ka! Piyakadakl ka a kapphamawalang ka rkami: Na talingomaan ka rkami so ipphangangalk ka rkami (a siksa), o ska na pd ko manga bnar!\""
    },
    {
      "resource_id": 38,
      "text": "Pitharo iyan a: \"Aya bo a phakabgay rkano ron na so Allah o kabaya Iyan: Na di niyo dn kapalagoyan!\""
    },
    {
      "resource_id": 38,
      "text": "\"Na di rkano phakaompiya so thoma ko, apiya kabaya akn a kathomai ko rkano, amay ka so Allah na kabaya Iyan a kadadaga Niyan rkano: Skaniyan i Kadnan niyo! Go Ron kano phakandoda!\""
    },
    {
      "resource_id": 38,
      "text": "Ino iran gii tharoa i: \"Pimbabaas iyan aya?\" Tharoang ka: \"O pimbabaas akn aya, a sii rakn phakatana so dosa ko! Na sakn na angiyas ako ko gii niyo imbaradosa!\""
    },
    {
      "resource_id": 38,
      "text": "Na iniilaham ko Noh a: \"Mataan aya! a da dn a pharatiyaya ko pagtawng ka, a rowar ko taw a andang a miyamaratiyaya! Na ding ka pmbokoon so pinggolawla iran;\""
    },
    {
      "resource_id": 38,
      "text": "\"Go mbaaling ka so kapal, sii ko kaylay Ami ago so ilaham Ami, go ding ka Rakn pagangaya so makapantag ko siran a mindadarowaka: Mataan! a siran na pagldn siran.\""
    },
    {
      "resource_id": 38,
      "text": "Na so kaphagmbaali niyan ko kapal: Na oman i somagad on ko manga nakoda ko pagtaw niyan, na pamagrgan iran skaniyan. Pitharo iyan a: \"Apiya kami niyo pphamagrgi, ka mataan! a skami na pamagrgan ami skano (mambo so oriyan iyan) a lagid o kapphamagrgi niyo rkami!\""
    },
    {
      "resource_id": 38,
      "text": "\"Na katokawan iyo bo o antawaa i katalingomaan a siksa a pakarondann Iyan, go kawlogan sa siksa a tatap: \""
    },
    {
      "resource_id": 38,
      "text": "Taman sa kagiya a makawma so sogoan Ami, go piyamangmbowatan a ig so lopa! Na pitharo Ami a: \"Prorang ka on, ko oman i (sadinis sa) ngganapa a dowa: (mama, go babay), go so taalok rka, inonta so taw a miyaona on so katharo, go (proranang ka on) so taw a miyamaratiyaya a pd iyan, a rowar ko mayto.\""
    },
    {
      "resource_id": 38,
      "text": "Na pitharo iyan a: \"Da kano ron, sii ko ngaran o Allah, so kapkhtas iyan go so kaptharg iyan. Mataan! a so Kadnan ko na titho a Manapi, a Makalimoon!\""
    },
    {
      "resource_id": 38,
      "text": "Na giyoto na ipkhtas iyan siran ko manga bagl a lagid o manga palaw, go tiyawag o Noh so wata iyan, a aya btad iyan na tomiyawarang: \"Hay ikaritan ko, da ka rkami, go di ka thapi ko manga kapir!\""
    },
    {
      "resource_id": 38,
      "text": "Pitharo (o wata) iyan a: \"Sii ako phagapas ko palaw ka kharn ako niyan ko ig.\" Pitharo (o Noh): \"Da a khapalihara sa alongan nai ko sogoan o Allah, inonta so taw a inikalimo Iyan!\" Na kiyaltan siran o bagl, na miyabaloy a pd ko miyanga-aald."
    },
    {
      "resource_id": 38,
      "text": "Na adn a mitharo sa: \"Hay lopa! Lamdang ka so ig ka, go hay kawang! targn ka (so oran)!\" Na minirat so ig, go minggolalan so sogoan, go miyakadongko (so kapal) ko palaw a Al-Jodii, na adn a mitharo sa: \"Kapakawatan (ko limo) a bagian o pagtaw a da pamaginontolan!\""
    },
    {
      "resource_id": 38,
      "text": "Na miyangni so Noh ko Kadnan iyan, sa pitharo iyan a: \"Kadnan ko, mataan! a so wata akn a pd ko taalok rakn. Go mataan! a so diyandii Ka na bnar, go Ska i taralbi a Maontol ko manga kokoman.\""
    },
    {
      "resource_id": 38,
      "text": "Pitharo (o Allah): \"Hay Noh, mataan! a skaniyan na kna a ba pd ko taalok rka: Mataan aya! a galbk a di mapiya; na ding ka Rakn phangniya so da a kataong ka on. Mataan! a Sakn na pphangthomaan Ko ska, ka oba ka mabaloy a pd ko di manga tatao!\""
    },
    {
      "resource_id": 38,
      "text": "Pitharo (o Noh): \"Kadnan ko, mataan! a sakn na mlindong ako Rka, sa ba ko rka mapangni so da a katao ko ron. Na odi akong Ka napii, go di akong Ka ipangalimo, na khabaloy ako a pd ko miyangalologi!\""
    },
    {
      "resource_id": 38,
      "text": "Adn a mitharo: \"Hay Noh! tpad ka sa kalilintad. Phoon Rkami, go madakl a mapiya a sii rka, go sii ko manga pagtaw a pd ka: Na adn a manga pagtaw a phakisawitan Ami kiran (so doniya), oriyan iyan na khasogat siran a siksa a malipds a phoon Rkami.\""
    },
    {
      "resource_id": 38,
      "text": "Giyaya na pd ko manga totholan ko migagaib, a iphagilaham Ami rka: Na ding ka ya katawan (ya Mohammad), ska, go di katawan o pagtawng ka ko onaan aya. Na phantang ka: Mataan! a so khabolosan a daag na bagian o khipanananggila."
    },
    {
      "resource_id": 38,
      "text": "Go (siyogo Ami ko) pagtaw a Ad, so pagari ran a Hod, pitharo iyan: \"Hay pagtaw akn, simbaa niyo so Allah! ka da a tohan iyo a salakaw Rkaniyan, skano na ba kano dn dii pamrak!\""
    },
    {
      "resource_id": 38,
      "text": "\"Hay pagtaw akn, di ako rkano saya mangindaki balas; da a balas rakn, inonta so zisii ko miyadn rakn: Ba da a manga sabot iyo?\""
    },
    {
      "resource_id": 38,
      "text": "\"Go hay pagtaw akn, pangni kano sa maap ko Kadnan iyo oriyan iyan na thawbat kano sii Rkaniyan: Ka pakatoronn Iyan rkano so oran a margs, go omanan kano Niyan sa bagr a rakhs a bagr iyo: Na di kano thalikhod a mbabaradosa kano!\""
    },
    {
      "resource_id": 38,
      "text": "Pitharo iran: \"Hay Hod, da a minitalingomang ka rkami a karina, na di ami ngganatan so manga katohanan ami, sa sabap bo ko katharo o ka. Go di ami ska pharatiyayaan!\""
    },
    {
      "resource_id": 38,
      "text": "\"Daa ismbag ami a rowar ko kisogatn rka o sabaad ko manga katohanan ami ko marata.\" Pitharo iyan a: \"Mataan! a sakn na zasaksiin ko so Allah, na zaksii niyo a mataan! a sakn na angiyas ako ko ipphamanakoto niyo.\""
    },
    {
      "resource_id": 38,
      "text": "\"A salakaw Rkaniyan! Na palaya kano rakn tipo, go di niyo rakn dn thaalika.\""
    },
    {
      "resource_id": 38,
      "text": "\"Mataan! a sakn na siyarigang ko so Allah, a Kadnan ko go Kadnan niyo! Da a baraniyawa, a ba di Skaniyan i Phapaar on. Mataan! a so Kadnan ko na sii ko okit a makaoontol.\""
    },
    {
      "resource_id": 38,
      "text": "\"Na o talikhod kano, na sabnar a minisampay akn rkano so inisogo rakn, a pagowitn rkano; na zambi so Kadnan ko sa pagtaw a salakaw rkano, go da a mibinasa niyo Ron a mayto bo. Mataan! a so Kadnan ko, na so langowan taman na sisiyapn Iyan.\""
    },
    {
      "resource_id": 38,
      "text": "Na kagiya a makawma so sogoan Ami, na siyabt Ami so Hod, go so siran a miyamaratiyaya a pd iyan, sabap ko limo a phoon Rkami; go siyabt Ami siran phoon ko siksa a margn."
    },
    {
      "resource_id": 38,
      "text": "Giyoto man so pagtaw a Ad: Inongkir iran so manga ayat o Kadnan iran; go siyorang iran so manga sogo Iyan; go inonotan iran so sogoan o oman i mangangalandada, a somasangka."
    },
    {
      "resource_id": 38,
      "text": "Na tiyondog siran sangkai a doniya a morka, go sa alongan a qiyamah. Tanodan! ka mataan! a so pagtaw a Ad na inongkir iran so Kadnan iran. Tanodan! ka kapakawatan (ko limo) a bagian o Ad, a pagtaw o Hod!"
    },
    {
      "resource_id": 38,
      "text": "Go (siyogo Ami) sii ko pagtaw a Samod so pagari ran a Salih. Pitharo iyan: \"Hay pagtaw akn, simbaa niyo so Allah: Ka da a tohan iyo a salakaw Rkaniyan. Skaniyan i miyadn rkano phoon ko lopa, go piyakapagingd kano Niyan on: Na pangni kano Ron sa maap, go thawbat kano sii Rkaniyan: Mataan! a so Kadnan ko na Marani, a Pphanarima (ko pangni).\""
    },
    {
      "resource_id": 38,
      "text": "Pitharo iran: \"Hay Salih, sabnar a miyaadn ka rkami a ipphangangarapan ko onaan aya. Inong ka rkami zaparn a kapzimba ami ko pzimbaan o manga loks ami? Na mataan! a skami na matatago kami dn ko kazasangka ko ipndolon ka rkami, sa mala a kazangka.\""
    },
    {
      "resource_id": 38,
      "text": "Pitharo iyan: \"Hay pagtaw akn! ay gda iyo o sii ako ko marayag a karina a phoon ko Kadnan ko, go bigan ako Niyan sa limo a phoon Rkaniyan? Na antawaa i makatabang rakn ko Allah o soranga ko Skaniyan? Na da a miphagoman iyo rakn a rowar ko kalogi.\""
    },
    {
      "resource_id": 38,
      "text": "\"Na hay pagtaw akn, katii so onta o Allah a nanao niyo; na botawani niyo ko kapphangangan iyan ko lopa o Allah, go di niyo ron thmon so marata, ka madansal kano o siksa a marani!\""
    },
    {
      "resource_id": 38,
      "text": "Na biyono iran oto, na pitharo (o Salih) a: \"Khariyala kano dn ko ingd iyo sa tlo gawii: Giyaya man na diyandi a kna a ba kabokhag!\""
    },
    {
      "resource_id": 38,
      "text": "Na kagiya a makatalingoma so sogoan Ami, na siyabt Ami so Salih, go so siran a miyamaratiyaya a pd iyan, a minisabap ko limo a phoon Rkami, go (siyabt Ami siran) ko kahinaan ko alongan oto. Mataan! a so Kadnan ka na Skaniyan so Mabagr, a Domadaag."
    },
    {
      "resource_id": 38,
      "text": "Na miyadansal so siran a da pamaginontolan a lalis, na kiyapitaan siran ko manga ingd iran a miyamangndr, -"
    },
    {
      "resource_id": 38,
      "text": "Lagid o ba siran roo da maadn. Tanodan! ka mataan! a so pagtaw a Samod na inongkir iran so Kadnan iran. Tanodan! ka kapakawatan (ko limo) a bagian o pagtaw a Samod!"
    },
    {
      "resource_id": 38,
      "text": "Na sabnsabnar a minioma o manga sogo Ami (a manga malaikat) ko Ibrahim so tothol a mapiya. Na mitharo siran sa: \"Salaam!\" Simbag iyan a: \"Salaam!\" Na da mathay na minioma niyan a mayto a sapi a iniyaw."
    },
    {
      "resource_id": 38,
      "text": "Na kagiya maylay niyan a di oto khawaan o manga lima iran, na miyasawang kiran, go kiyaakinan kiran sa kalk. Pitharo iran a: \"Di ka khawan, ka mataan! a skami na siyogo kami ko pagtaw o Lot (ka mbinasaan ami siran).\""
    },
    {
      "resource_id": 38,
      "text": "Na si karoma niyan a tomitindg, na miyakakhala: Na piyanothol Ami ron (a ipmbawata iyan) so Is´haq, go sii ko oriyan o Is´haq; so Yaqob."
    },
    {
      "resource_id": 38,
      "text": "Pitharo iyan: \"Ah phammsa ta! Arati pmbawata ako, a miyaloks ako, go giya karoma ko wai na miyakatoa? Mataan! a giyai titho a shay´ a pakammsa!\""
    },
    {
      "resource_id": 38,
      "text": "Pitharo iran a: \"Ino ka phammsa ko sogoan o Allah? So limo o Allah go so manga gagaw Niyan na sii rkano a manga taw ko walay (o Ibrahim). Mataan! a so Allah i kiyapatotan ko podi, a Maginawa!\""
    },
    {
      "resource_id": 38,
      "text": "Na kagiya a mada ko Ibrahim so pangandam go miyakaoma on so tothol a mapiya, na gii rkami makindaowa makapantag ko pagtaw o Lot."
    },
    {
      "resource_id": 38,
      "text": "Mataan! a so Ibrahim na titho a matigr, a lalayon makapphagaynaw, a m´undod (ko Allah)."
    },
    {
      "resource_id": 38,
      "text": "Pitharo (o manga malaikat): Hay Ibrahim! talikhoding ka dn nai; mataan aya! a sabnar a miyakaoma so sogoan o Kadnan ka: Go mataan! a siran na adn a makatatalingoma kiran a siksa a di khindod!"
    },
    {
      "resource_id": 38,
      "text": "Na kagiya a makawma, so manga sogo Ami ko Lot, na miyakandamar sa sabap kiran, go inigagt siran a rarb iyan. Na miyatharo iyan a: \"Giyai na gawii a margn.\""
    },
    {
      "resource_id": 38,
      "text": "Na miyakaoma on so pagtaw niyan a pphamagarabaya siran on somong, a gowani na aya btad iran na gii siran nggolawla sa manga rarata. Pitharo iyan: \"Hay pagtaw akn, kataya so manga wata akn a manga babay (na pamangaroma kano kiran): Siran na soti rkano! Na kalkn iyo so Allah, go di ako niyo ndiyamana sii ko manga banto akn. Ba da a pd rkano a mama a phakapando?\""
    },
    {
      "resource_id": 38,
      "text": "Pitharo iran a: \"Sabnsabnar a katawan ka a da a kabaya Ami ko manga wata aka a manga babay: Go mataan! a ska na katawan ka dn so kabaya ami!\""
    },
    {
      "resource_id": 38,
      "text": "Pitharo iyan a: \"O adn a bagr akn a khiyato akn rkano, odi na adn a kharndaan ko a mabagr a tanto (na rnn ko skano).\""
    },
    {
      "resource_id": 38,
      "text": "Miyatharo (o manga malaikat): \"Hay Lot, mataan! a skami na manga sogo o Kadnan ka. Da dn a khisampay ran rka (a kabinasa)! Na panglmn ka lomalakaw so taalok rka, sii ko sabaad ko kagagawii, na da a ndingil rkano a isa bo: Inonta so karomang ka: Mataan aya! a khisogat on so khisogat kiran (a siksa). Mataan! a aya diyandi kiran na so kapipita: Ba di marani so kapipita.\""
    },
    {
      "resource_id": 38,
      "text": "Na kagiya a makawma so sogoan Ami, na biyaloy Ami so liyawaw (o manga ingd iran) a miyadidalm, go piyakawranan Ami sa ator a phoon ko lipaw a miyakomba, a piyakathondotondog, -"
    },
    {
      "resource_id": 38,
      "text": "Totoosan sii ko Kadnan ka: Na knaa ba aya mawatan ko manga darowaka!"
    },
    {
      "resource_id": 38,
      "text": "Go (siyogo Ami ko) pagtaw a Madyan so pagari ran a Shoayb. Pitharo iyan: \"Hay pagtaw akn, simbaa niyo so Allah: Ka da a tohan iyo a salakaw Rkaniyan. Go di kano phangorang ko kapagasad, go so kathimbang: Mataan! a sakn na pkhaylay akn skano ko mapiya (a kawiyagan), go mataan! a sakn na ikhalk akn skano ko siksa ko alongan a makatangkal.\""
    },
    {
      "resource_id": 38,
      "text": "\"Na hay pagtaw akn! tarotopa niyo so kapagasad, go so kathimbang sa kaontol, go da a khoranga niyo ko manga manosiya ko nganinganin iran: Go di kano phaminasa ko lopa a mamakakayd kano.\""
    },
    {
      "resource_id": 38,
      "text": "\"So liyamba rkano o Allah na aya rkano mapiya, o skano na miyamaratiyaya kano. Na kna a ba sakn i somisiyap rkano!\""
    },
    {
      "resource_id": 38,
      "text": "Pitharo iran: \"Hay Shoayb, ba so sambayang ka i somosogo rka sa kagnki ami ko pzimbaan o manga loks ami, odi na so (kagnki ami ko) ipkhidia mi ko manga tamok ami sa sadn sa kabaya ami? Mataan! a ska na titho ka a matigr, a pphamando!\""
    },
    {
      "resource_id": 38,
      "text": "Pitharo iyan: \"Hay pagtaw akn! ay gda iyo a sakn na sii ko marayag a karina a phoon ko Kadnan ko, go bigan ako Niyan sa pagpr a mapiya a phoon Rkaniyan? Na di akn kabaya i ba ko manggolawla so ipzapar akn rkano. Da a kabaya akn a rowar ko kapangompiya sa sadn sa khagaosan ko; na da a guus akn inonta a sabap ko (tabang o) Allah. Skaniyan i siyarigan ko, go Skaniyan i pagndodan ko.\""
    },
    {
      "resource_id": 38,
      "text": "\"Na hay pagtaw akn, oba kano matonda o di tano kaphagayon ko kisogat rkano o (siksa) lagid o minisogat ko pagtaw o Noh, odi na so pagtaw o Hod, odi na so pagtaw o Salih; na kna a ba rkano mawatan so pagtaw o Lot!.\""
    },
    {
      "resource_id": 38,
      "text": "\"Na pangni kano sa maap ko Kadnan iyo, oriyan iyan na thawbat kano sii Rkaniyan: Mataan! a so Kadnan ko na Makalimoon, a Makapdiin.\""
    },
    {
      "resource_id": 38,
      "text": "Pitharo iran: \"Hay Shoayb, madakl a di ami zabotn ko katharo o ka. Go mataan! a titho a pkhaylay ami ska a malobay rkami! Na o da so manga tonganaing ka, na radiyamn ami ska dn. Go kna a ba ska i pagaadatan rkami.\""
    },
    {
      "resource_id": 38,
      "text": "Pitharo iyan: \"Hay pagtaw akn, ba so manga tonganay akn i lbi a pagaadatan iyo a di so Allah? Na inibowang iyo (so sogoan Iyan) ko manga talikhodan iyo, a da dn pankhayda. Mataan! a so Kadnan ko na so gii niyo nggolawlaan na katawan Iyan!\""
    },
    {
      "resource_id": 38,
      "text": "\"Go hay pagtaw akn, nggalbk kano sa sadn sa kapasang iyo: Ka mataan! a sakn na pnggalbk ako mambo: Katokawan iyo o antawaa i taw a khatalingomaan skaniyan a siksa a pakaytoon iyan, go antawaa i taw a skaniyan i bokhag! Na nayaw kano! ka mataan! a sakn na pd iyo a nomanayaw!\""
    },
    {
      "resource_id": 38,
      "text": "Na kagiya a makawma so sogoan Ami, na siyabt Ami so Shoayb ago so miyamaratiyaya a pd iyan, sabap ko limo a phoon Rkami: Na miyadansal so da pamaginontolan o lalis, na kiyapitaan siran ko manga ingd iran a miyamangndr."
    },
    {
      "resource_id": 38,
      "text": "Lagid o ba siran roo da maadn. Tanodan! ka kapakawatan (ko limo) a bagian o pagtaw a Madyan. Lagid o kiyapakawatan o pagtaw a Samod (ko limo)!"
    },
    {
      "resource_id": 38,
      "text": "Go sabnsabnar a siyogo Ami so Mosa, rakhs o manga tanda Ami go katantowan a mapayag,"
    },
    {
      "resource_id": 38,
      "text": "Sii ko Pir´awn go so manga nakoda a pagtaw niyan: Na aya iran inonotan so sogoan o Pir´awn, a da ko sogoan o Pir´awn i ba makaoontol."
    },
    {
      "resource_id": 38,
      "text": "Phagolowanan iyan so pagtaw niyan ko alongan a qiyamah; na mapakasold iyan siran ko naraka a mikharatarata a kaphakasold o phakasoldn on!"
    },
    {
      "resource_id": 38,
      "text": "A tiyondog siran sangkai (a doniya) a morka, ago sa alongan a qiyamah: Miyakaratarata a pammgayan ko mbganon!"
    },
    {
      "resource_id": 38,
      "text": "Giyoto man na pd ko manga totholan ko manga ingd a pphanotholn Ami rka (ya Mohammad): So sabaad on na makatitindg, go (so sabaad on na) miyatbas."
    },
    {
      "resource_id": 38,
      "text": "Na da Ami siran salimboti: Na ogaid na siyalimbotan iran so manga ginawa iran: Na da a minilinding kiran o manga katohanan iran, a so pphanongganowin iran a salakaw ko Allah a mayto bo, kagiya a makawma kiran so sogoan o Kadnan ka: Go da a minioman iran kiran a rowar ko kabinasa!"
    },
    {
      "resource_id": 38,
      "text": "Na lagid aya so siksa o Kadnan ka kiran ka igira a siniksa Iyan so (taw ko) manga ingd a giyoto na mindarowaka: Mataan! a so siksa Iyan na malipds, a tanto."
    },
    {
      "resource_id": 38,
      "text": "Mataan! a adn a matatago roo man a titho a tanda ko taw a inikalk iyan so siksa ko akhirat: Giyoto man so alongan a plimodn on so manga manosiya: Go giyoto man so alongan a khamasaan."
    },
    {
      "resource_id": 38,
      "text": "Na di Ami oto isndod inonta sii ko taalik a mappnto."
    },
    {
      "resource_id": 38,
      "text": "Sii ko alongan a kapakatalingoma niyan, na da a makatharo a baraniyawa inonta bo o sabap sa idin o Allah: Na so sabaad kiran na marata i okor, go (so sabaad kiran na) mapiya i okor."
    },
    {
      "resource_id": 38,
      "text": "Na so pman so siran a manga rarata i okor, na khatago ko naraka: bagian iran roo so katagaw, go so karangs:"
    },
    {
      "resource_id": 38,
      "text": "Kakal siran roo sa sodn so kathay o manga langit ago so lopa (sa dayon sa dayon), inonta sa kabaya o Kadnan ka: Mataan! a so Kadnan ka na pnggolawlaan Iyan so kabaya Iyan."
    },
    {
      "resource_id": 38,
      "text": "Na so pman so siran a manga pipiya i okor na matago ko sorga: Makakal siran roo sa sodn so kathay o manga langit ago so lopa (sa dayon sa dayon), inonta sa kabaya o Kadnan ka: Pammgayan a di pthaman."
    },
    {
      "resource_id": 38,
      "text": "Na di ka pkhadowadowai ko pzimbaan o siran aya. Da ko kapzimba iran inonta na lagid o kapzimba o manga loks iran gowani: Na mataan! a Skami na ithoman Ami kiran dn so kipantag iran (ko siksa) sa di kakorangan."
    },
    {
      "resource_id": 38,
      "text": "Na sabnsabnar a inibgay Ami ko Mosa so kitab, na da pagayonayoni so madadalm on: Na o da so katharo a miyaona a phoon ko Kadnan ka, na miyakokom siran dn: Na mataan! a matatago siran dn ko kazasangka iran on sa mapayag a kazangka."
    },
    {
      "resource_id": 38,
      "text": "Na mataan! a oman i isa kiran na ibt ka tharotopn kiran dn o Kadnan ka so (balas ko) manga galbk iran: Mataan! a Skaniyan na so gi iran nggolawlaan na Kaip Iyan."
    },
    {
      "resource_id": 38,
      "text": "Na ontolang ka manaa so inisogo rka, - go (ontola o) taw a mithawbat a pd ka; go di kano phmalawani: Mataan! a Skaniyan na so gii niyo nggolawlaan na Phagilayn Iyan."
    },
    {
      "resource_id": 38,
      "text": "Na di niyo pagampili so siran a miyamanalimbot, ka masogat kano o apoy; go da a mambagian iyo a salakaw ko Allah a manga Panarigan, oriyan iyan na di kano katabangan."
    },
    {
      "resource_id": 38,
      "text": "Na pamayandgn ka so sambayang ko mbala ko kadawndaw, go so sabaad ko gagawii: Mataan! a so manga pipiya na khalalas iyan so manga rarata: Giyanan man na ndao ko pphamakindao:"
    },
    {
      "resource_id": 38,
      "text": "Go phantang ka; ka mataan! a so Allah na di Niyan pagilangn so balas ko miphipiyapiya."
    },
    {
      "resource_id": 38,
      "text": "Na ino a da a miyabaloy ko manga pagtaw ko miyaonaan iyo, a adn a mibibinta iran a phanapar ko marata sii ko lopa a rowar ko mayto a miyasabt Ami kiran? Go miyatmbang so siran a da pamaginontolan ko inipangalimo kiran, go miyabaloy siran a manga baradosa."
    },
    {
      "resource_id": 38,
      "text": "Na da ko btad o Kadnan ka i ba Niyan binasaa so (taw ko) manga ingd sa kapanganiyaya, a so taw ron na phipipiyapiya."
    },
    {
      "resource_id": 38,
      "text": "Na o kabaya o Kadnan ka, na mataan! a khabaloy Niyan so manga manosiya ko okit a isa: (na ogaid) na di siran khada ko kazosoransorang iran,"
    },
    {
      "resource_id": 38,
      "text": "Inonta so taw a inikalimo o Kadnan ka: Ka giyoto man i kiyaadna Niyan kiran: Na miyatangkd so katharo o Kadnan ka a: \"Mataan! a ipno Akn dn ko naraka Jahannam so (da pamaratiyaya ko) manga jinn go so manga manosiya langon.\""
    },
    {
      "resource_id": 38,
      "text": "Na so langowan oto a pphanotholn Ami rka a pd ko manga totholan ko manga sogo, na pkhisabap on a kapphakabagr Ami ko poso o ka: Na saya zisaya a kiyapakatalingoma rka o bnar, go thoma, go ndao ko khipaparatiyaya."
    },
    {
      "resource_id": 38,
      "text": "Na tharoang ka ko siran a di mapaparatiyaya a: \"Nggalbk kano sa sadn sa kapasang iyo: Mataan! a skami na pnggalbk kami (mambo);\""
    },
    {
      "resource_id": 38,
      "text": "\"Go nayaw kano! ka mataan! a skami na nomanayaw kami (mambo).\""
    },
    {
      "resource_id": 38,
      "text": "Na rk o Allah so migagaib ko manga langit ago so lopa, go Ron phakandoda so mapnggolawla sa kalangolangowan iyan: Na zoasoatang ka Skaniyan, go sariging ka Skaniyan. Na kna a ba di maiin´ngka o Kadnan ka so gii niyo nggolawlaan."
    }
  ],
  "meta": {
    "translation_name": "Maranao",
    "author_name": "Maranao",
    "filters": { "resource_id": 38, "chapter_number": "11" }
  }
}
