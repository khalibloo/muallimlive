{
  "translations": [
    { "resource_id": 25, "text": "Kāf Hā Jā Ajīn Sād." },
    {
      "resource_id": 25,
      "text": "Ovo je spomen o milosti Gospodara tvoga prema robu Njegovu Zekerijjau,"
    },
    { "resource_id": 25, "text": "kad je on Gospodara svoga tiho zovnuo," },
    {
      "resource_id": 25,
      "text": "i rekao: \"Gospodaru moj, kosti su mi oronule i glava osijedjela, a nikada nisam, kad sam Ti, Gospodaru moj, molbu uputio, razočaran ostao."
    },
    {
      "resource_id": 25,
      "text": "Bojim se rođaka mojih po krvi poslije mene, a žena mi je nerotkinja, zato mi pokloni od Sebe nasljednika,"
    },
    {
      "resource_id": 25,
      "text": "da naslijedi mene i porodicu Jakubovu, i učini, Gospodaru moj, da se s njime bude zadovoljno.\""
    },
    {
      "resource_id": 25,
      "text": "\"O Zekerijja, javljamo ti radosnu vijest da će ti se dječak roditi, ime će mu biti Jahja, nikoga prije njemu sličnim nismo učinili.\""
    },
    {
      "resource_id": 25,
      "text": "\"Gospodaru moj\", reče on, \"kako ću imati sina kad mi je žena nerotkinja, a već sam duboku starost doživio?\""
    },
    {
      "resource_id": 25,
      "text": "\"Eto tako\", reče. Gospodar tvoj je rekao: \"To je meni lahko, i tebe sam ranije stvorio, a nisi ništa bio.\""
    },
    {
      "resource_id": 25,
      "text": "\"Gospodaru moj\", reče, \"daj mi neki znak.\" \"Znak će ti biti to što tri noći nećeš s ljudima razgovarati, a zdrav ćeš biti.\""
    },
    {
      "resource_id": 25,
      "text": "I on izađe iz odaje svoje u kojoj se molio pred narod svoj i znakom im dade na znanje: \n\"Veličajte Ga i slavite ujutro i navečer.\""
    },
    {
      "resource_id": 25,
      "text": "\"O Jahja, prihvati Knjigu odlučno!\", a dadosmo mu mudrost još dok je dječak bio,"
    },
    {
      "resource_id": 25,
      "text": "i nježnost i čednost, i bogobojazan je bio,"
    },
    {
      "resource_id": 25,
      "text": "i roditeljima svojim bio je dobar, i nije bio drzak i neposlušan."
    },
    {
      "resource_id": 25,
      "text": "I sigurnost je imao na dan kada se rodio i na dan kada je umro, a imat će je i na dan kada bude proživljen!"
    },
    {
      "resource_id": 25,
      "text": "I spomeni u Knjizi Merjemu: kada se od ukućana svojih na istočnu stranu povukla,"
    },
    {
      "resource_id": 25,
      "text": "i od njih zaklon uzela, Mi smo k njoj Našeg meleka poslali i on joj se pokazao u ljudskom potpunom obliku."
    },
    {
      "resource_id": 25,
      "text": "\"Utječem se Svemilosnom od tebe, ako se Njega bojiš!\", uzviknu ona."
    },
    {
      "resource_id": 25,
      "text": "\"A ja sam upravo izaslanik Gospodara tvoga'', reče on, \"da ti poklonim dječaka čista!\""
    },
    {
      "resource_id": 25,
      "text": "\"Kako ću imati dječaka?\", reče ona, \"kad me ni jedan muškarac dodirnuo nije, a ja nisam bludnica.\""
    },
    {
      "resource_id": 25,
      "text": "A on reče: \"Tako je Gospodar tvoj rekao: 'To je meni lahko, i zato da ga učinimo da bude znak ljudima i milost naša.' Tako je unaprijed određeno.\""
    },
    {
      "resource_id": 25,
      "text": "I ona zanese i bremenita se skloni daleko negdje."
    },
    {
      "resource_id": 25,
      "text": "I porođajni bolovi prisiliše je da dođe do stabla jedne palme. \"Kamo sreće da sam ranije umrla i da sam potpuno u zaborav pala!\", povika ona."
    },
    {
      "resource_id": 25,
      "text": "I on je, niže nje, zovnu: \"Ne žalosti se, Gospodar tvoj dao je da niže tebe potok poteče."
    },
    {
      "resource_id": 25,
      "text": "Zatresi palmino stablo, posut će po tebi datule svježe,"
    },
    {
      "resource_id": 25,
      "text": "pa jedi i pij i budi vesela! A ako vidiš čovjeka kakva, ti reci: 'Ja sam se zavjetovala Svemilosnom da ću šutjeti, i danas ni s kim neću govoriti.\"'"
    },
    {
      "resource_id": 25,
      "text": "I dođe ona s njim narodu svome, noseći ga. \"O Merjema!'', rekoše oni, \"učinila si nešto nečuveno!"
    },
    {
      "resource_id": 25,
      "text": "Hej ti, koja ličiš Harunu otac ti nije bio nevaljao, a ni mati tvoja nije bila bludnica!\""
    },
    {
      "resource_id": 25,
      "text": "Ona im na njega pokaza. \"Kako da govorimo djetetu u bešici?\", rekoše oni."
    },
    {
      "resource_id": 25,
      "text": "\"Ja sam Allahov rob\", reče on, \"meni će On Knjigu dati i vjerovjesnikom me učiniti,"
    },
    {
      "resource_id": 25,
      "text": "i učinit će me, gdje god budem, blagoslovljenim, i naredit će mi da dok god sam živ, namaz obavljam i zekat udjeljujem,"
    },
    {
      "resource_id": 25,
      "text": "i da majci svojoj dobar budem, a neće me učiniti silnikom, nesretnikom."
    },
    {
      "resource_id": 25,
      "text": "I neka je sigurnost nada mnom na dan kada sam se rodio i na dan kada budem umro i na dan kad budem iz mrtvih proživljen.\""
    },
    {
      "resource_id": 25,
      "text": "To je Isa, sin Merjemin, to je prava istina o njemu, onaj u koga oni sumnjaju."
    },
    {
      "resource_id": 25,
      "text": "Nezamislivo je da Allah ima dijete, Uzvišen je On! Kad nešto odredi, On za to rekne samo: \"Budi!\" - i ono bude."
    },
    {
      "resource_id": 25,
      "text": "Allah je, uistinu, i moj i vaš Gospodar, zato u ibadetu budite samo Njemu! To je Pravi put."
    },
    {
      "resource_id": 25,
      "text": "I grupacije među sljedbenicima Knjige su se o njemu podvojile, pa teško onima koji ne vjeruju kad budu na Danu velikom prisutni."
    },
    {
      "resource_id": 25,
      "text": "Kako će dobro čuti i kako će dobro vidjeti na Dan kada Nam dođu! A zulumćari su sada u očitaj zabludi!"
    },
    {
      "resource_id": 25,
      "text": "I upozori ih na Dan tuge kada će biti s polaganjem računa završeno, a oni su u nemaru i oni ne vjeruju."
    },
    {
      "resource_id": 25,
      "text": "Mi ćemo Zemlju i one koji žive na njoj naslijediti i Nama će se oni vratiti."
    },
    {
      "resource_id": 25,
      "text": "Spomeni u Knjizi Ibrahima! On je bio istinoljubiv, vjerovjesnik."
    },
    {
      "resource_id": 25,
      "text": "Kada je rekao ocu svome: \"O oče moj, zašto obožavaš onoga koji niti čuje niti vidi, niti ti može od kakve koristi biti?"
    },
    {
      "resource_id": 25,
      "text": "O oče moj, meni dolazi znanje, a ne tebi; zato mene slijedi, i ja ću te na Pravi put uputiti."
    },
    {
      "resource_id": 25,
      "text": "Oče moj, ne pokoravaj se šejtanu, šejtan je Svemilosnom uvijek neposlušan;"
    },
    {
      "resource_id": 25,
      "text": "oče moj, bojim se da te od Svemilosnog ne stigne kazna, pa da budeš šejtanu drug.\""
    },
    {
      "resource_id": 25,
      "text": "Otac njegov je rekao: \"Zar mrziš božanstva moja, o Ibrahime? Ako se ne okaniš, zbilja ću te kamenjem potjerati, zato me zadugo napusti.\""
    },
    {
      "resource_id": 25,
      "text": "\"Selam tebi!\", reče Ibrahim. \"Molit ću Gospodara svog da ti oprosti, jer On je vrlo dobar prema meni."
    },
    {
      "resource_id": 25,
      "text": "I napustit ću i vas i sve one kojima se mimo Allaha molite, i Gospodara svoga ću moliti; nadam se da dovom koju uputim Gospodaru mome neću razočaran biti.\""
    },
    {
      "resource_id": 25,
      "text": "Pošto ih je napustio i one koje su, mimo Allaha, obožavali, Mi mu Ishaka i Jakuba darovasmo, i obojicu vjerovjesnicima učinismo,"
    },
    {
      "resource_id": 25,
      "text": "i darovasmo im svako dobro i učinismo da budu hvaljeni i po dobru spominjani."
    },
    {
      "resource_id": 25,
      "text": "I spomeni u Knjizi Musaa! On je bio odabran i bio je poslanik, vjerovjesnik."
    },
    {
      "resource_id": 25,
      "text": "Mi smo ga s desne strane Tura zovnuli i Sebi ga približili da čuje riječi Naše,"
    },
    {
      "resource_id": 25,
      "text": "i darovali mu, iz milosti Naše, kao vjerovjesnika brata njegova Haruna."
    },
    {
      "resource_id": 25,
      "text": "I spomeni u Knjizi Ismaila! On je ispunjavao dato obećanje i bio poslanik, vjerovjesnik."
    },
    {
      "resource_id": 25,
      "text": "Naređivao je porodici svojoj da namaz obavljaju, i da zekat udjeljuju, i Gospodar njegov je bio njime zadovoljan."
    },
    {
      "resource_id": 25,
      "text": "I spomeni u Knjizi Idrisa! On je bio istinoljubiv, vjerovjesnik,"
    },
    { "resource_id": 25, "text": "i Mi smo ga na visoko mjesto digli." },
    {
      "resource_id": 25,
      "text": "To su vjerovjesnici koje je Allah blagodatima obasuo, potomci Ademovi i onih koje smo sa Nuhom nosili, i potomci Ibrahimovi i Israilovi, i onih koje smo uputili i odabrali. Kad bi im se ajeti Svemilosnog učili, oni bi na sedždu padali i plakali."
    },
    {
      "resource_id": 25,
      "text": "Njih smijeniše naraštaji koji namaz napustiše i za požudama pođoše; oni će na propast naići;"
    },
    {
      "resource_id": 25,
      "text": "izuzev onih koji su se pokajali, i vjerovali, i dobro činili, njima se neće nikakva nepravda učiniti, oni će u Džennet ući."
    },
    {
      "resource_id": 25,
      "text": "U vrtove Adna koje je Svemilosni robovima Svojim kao nešto što je čulima nedokučivo obećao, a obećanje Njegovo će se, doista, ispuniti,"
    },
    {
      "resource_id": 25,
      "text": "u njima prazne besjede neće slušati, već samo: \"Selam!\" -i u njima će ujutro i navečer opskrbljeni biti."
    },
    {
      "resource_id": 25,
      "text": "Dat ćemo da takav Džennet naslijedi onaj od robova Naših koji se bude Allaha bojao i grijeha klonio."
    },
    {
      "resource_id": 25,
      "text": "\"A mi silazimo samo po naredbi Gospodara tvoga. Njemu pripada ono što je pred nama i ono što je za nama, i što je između toga. A Gospodar tvoj nije zaboravan.\""
    },
    {
      "resource_id": 25,
      "text": "On je Gospodar nebesa i Zemlje i onoga što je između njih, zato samo Njemu ibadet čini i u tome budi ustrajan! Znaš li da ima neko Njemu sličan?"
    },
    {
      "resource_id": 25,
      "text": "Čovjek govori: \"Zar ću, kad umrem, zbilja biti oživljen?\""
    },
    {
      "resource_id": 25,
      "text": "A zar se čovjek ne sjeća da smo ga još prije stvorili, a da nije bio ništa?"
    },
    {
      "resource_id": 25,
      "text": "Tako mi Gospodara tvoga, Mi ćemo i njih i šejtane skupiti, zatim ćemo ih dovesti da oko Džehennema na koljenima kleče,"
    },
    {
      "resource_id": 25,
      "text": "a onda ćemo iz svake skupine izdvojiti one koji su prema Svemilosnom najdrskiji bili,"
    },
    {
      "resource_id": 25,
      "text": "jer Mi najbolje znamo one koji su najviše zaslužili da u njemu gore."
    },
    {
      "resource_id": 25,
      "text": "I svaki od vas će do njega stići! Gospodar tvoj se sigurno tako obavezao!"
    },
    {
      "resource_id": 25,
      "text": "Zatim ćemo one koji su se Allaha bojali i grijeha klonili spasiti, a zulumćare ćemo da u njemu na koljenima kleče ostaviti."
    },
    {
      "resource_id": 25,
      "text": "Kada su im se Naši razgovijetni ajeti učili, onda su oni koji nisu vjerovali govorili onima koji su vjerovali: \"Koja od ove dvije skupine ima bolje nastanbe i ljepša sastajališta?\""
    },
    {
      "resource_id": 25,
      "text": "A koliko smo Mi prije njih naroda uništili koji su blagom i izgledom bolji bili?!"
    },
    {
      "resource_id": 25,
      "text": "Reci: \"Onome ko je u zabludi, neka Svemilosni produži zabludu!\" Ali kad takvi dožive da se opomene ostvare, bilo kazna, bilo Smak svijeta, zbilja će saznati ko je u gorem položaju i ko ima pobornika manje."
    },
    {
      "resource_id": 25,
      "text": "Allah će povećati uputu onima koji su na Pravom putu! A dobra djela, koja vječno ostaju - od Gospodara tvoga bit će bolje nagrađena i ljepše uzvraćena."
    },
    {
      "resource_id": 25,
      "text": "Zar nisi vidio onoga koji u ajete Naše ne vjeruje i govori: \"Zacijelo će mi biti dat imetak i djeca!\""
    },
    {
      "resource_id": 25,
      "text": "Ili je on u ono što je čulima nedokučivo prodro ili je od Svemilosnog obećanje primio?!"
    },
    {
      "resource_id": 25,
      "text": "Nijedno! Mi ćemo ono što on govori zapisati i patnju mu znatno produžiti,"
    },
    {
      "resource_id": 25,
      "text": "a ono o čemu on govori - naslijediti i sam samcat će Nam se vratiti."
    },
    {
      "resource_id": 25,
      "text": "I oni mimo Allaha prihvataju božanstva da im budu snaga."
    },
    {
      "resource_id": 25,
      "text": "Ali, ne! Božanstva će poreći obožavanje njihovo, i bit će im protivnici."
    },
    {
      "resource_id": 25,
      "text": "Zar ne vidiš da Mi šejtane na nevjernike šaljemo da ih što više na zlo navraćaju?"
    },
    {
      "resource_id": 25,
      "text": "Zato ne traži da što prije stradaju, Mi im polahko dane odbrojavamo."
    },
    {
      "resource_id": 25,
      "text": "Na Dan kada bogobojazne, kao uzvanike, pred Svemilosnim sakupimo,"
    },
    {
      "resource_id": 25,
      "text": "a kad u Džehennem žedne grešnike potjeramo,"
    },
    {
      "resource_id": 25,
      "text": "niko se ni za koga neće moći zauzimati, osim onoga ko je obećanje od Svemilosnog uzeo!"
    },
    { "resource_id": 25, "text": "Oni govore: \"Svemilosni je uzeo dijete!\"" },
    { "resource_id": 25, "text": "Vi, doista, nešto krupno govorite!" },
    {
      "resource_id": 25,
      "text": "Gotovo da se od toga nebesa raspadnu, a Zemlja provali i planine zdrobe,"
    },
    { "resource_id": 25, "text": "što Svemilosnom pripisuju dijete!" },
    { "resource_id": 25, "text": "A Svemilosnom ne treba to da uzima dijete!" },
    {
      "resource_id": 25,
      "text": "Ta, svi će oni, i oni na nebesima i oni na Zemlji, doći Svemilosnom kao robovi."
    },
    {
      "resource_id": 25,
      "text": "On ih je sve znanjem obuhvatio i svakoga napose izbrojio,"
    },
    {
      "resource_id": 25,
      "text": "i svi će Mu na Kijametskom danu doći pojedinačno."
    },
    {
      "resource_id": 25,
      "text": "One koji su vjerovali i dobra djela činili Svemilosni će sigurno voljenim učiniti."
    },
    {
      "resource_id": 25,
      "text": "Mi smo Kur'an učinili lahkim, na tvome jeziku, da bi njime bogobojazne obradovao, a iskvarene ljude upozorio."
    },
    {
      "resource_id": 25,
      "text": "A koliko smo samo naroda prije njih uništili! Da li ijednog od njih vidiš i da li i najslabiji glas njihov čuješ?!"
    }
  ],
  "meta": {
    "translation_name": "Muhamed Mehanović",
    "author_name": "Muhamed Mehanović",
    "filters": { "resource_id": 25, "chapter_number": "19" }
  }
}
