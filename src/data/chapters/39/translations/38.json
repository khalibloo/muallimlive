{
  "translations": [
    {
      "resource_id": 38,
      "text": "So kinitoronn ko kitab na phoon ko Allah, a Mabagr, a Mawngangn."
    },
    {
      "resource_id": 38,
      "text": "Mataan! a Skami na initoron Ami rka (hay Mohammad) so kitab sabap ko bnar: Na zoasoatang ka so Allah, a totolabosang ka Rkaniyan so okit ko kapagintaw."
    },
    {
      "resource_id": 38,
      "text": "Tanodan ka rk o Allah so okit a tolabos. Na so miyamangowa sa salakaw Rkaniyan a manga panarigan (na pitharo iran): \"Da a kapzimba Ami kiran a rowar sa ang kami ran mapakarani ko Allah sa samporna a kadazg\". Mataan a so Allah na khokomn Iyan siran sii ko nganin a siran na di siran on phagayonayon. Mataan! a so Allah na di Niyan pnggonanaon so taw a skaniyan na bokhag, a miyongkir.\""
    },
    {
      "resource_id": 38,
      "text": "O kabaya o Allah a khowa sa wata, na mataan a mamili ko phagadnn Iyan sa kabaya Iyan: Soti Skaniyan! Skaniyan so Allah, a Isaysa, a Phakabaas."
    },
    {
      "resource_id": 38,
      "text": "Inadn Iyan so manga langit ago so lopa sii ko bnar: Ipkholob Iyan so gagawii ko dawndaw, go ipkholob Iyan so dawndaw ko gagawii: Go piyakaphasiyonot Iyan so alongan ago so olan: Oman i isa kiran na phagokit sii ko taalik a miyapnto. Ba di Skaniyan so Mabagr, a Manapi?"
    },
    {
      "resource_id": 38,
      "text": "Inadn kano Niyan a phoon ko ginawa a isa: Oriyan iyan na inadn Iyan, a miyakapoon on so karoma niyan; go inadn Iyan rkano so manga ayam a walo a nggaganapa: Phagadnn kano Niyan sii ko manga tiyan o manga ina iyo, sa isa a kaadn, ko oriyan o isa a kaadn, sii ko manga lilibotng a tlo (lapis). Giyoto man so Allah, a Kadnan iyo: Rk Iyan so kapaar. Da a tohan inonta Skaniyan: Na andamanaya i kapthalikhod iyo?"
    },
    {
      "resource_id": 38,
      "text": "Amay ka mongkir kano, na mataan! a so Allah na da a singanin Iyan rkano; go di Niyan ikhasoat ko manga oripn Iyan so kaongkir: Na o panalamat kano, na ikhasoat Iyan oto rkano. Na di khaawidan o maawid so awid o salakaw. Oriyan iyan na sii bo ko Kadnan iyo so khandodan iyo, na phanotholn Iyan rkano so pinggolawla niyo. Mataan! a Skaniyan i Matao ko zizii ko manga rarb."
    },
    {
      "resource_id": 38,
      "text": "Na igira a miyasogat so manosiya a morala, na mangni ko Kadnan Iyan, a pphananangoran sii Rkaniyan: Oriyan iyan na igira a bigan Iyan skaniyan sa limo a phoon Rkaniyan, na kalipatan iyan so kiyapangni niyan On gowani, go mmbaal sa manga saginda o Allah, ka an iyan mipanadag ko lalan Rkaniyan. Tharoang ka a: \"Sawiting ka so kiyaongkir ka sa mayto: Mataan! a ska na pd ko manga taw ko naraka!\""
    },
    {
      "resource_id": 38,
      "text": "Ino so taw a skaniyan na pphangongonotan ko manga oras ko kagagawii a somosodiod go gomaganat a ikaalk iyan so (siksa ko) akhirat, go aarapn iyan so limo o Kadnan iyan (ba lagid o taw a di phangongonotan)? Tharoang ka a: \"Ba magizan so manga tatao ago so di manga tatao? Aya bo a phakatanod on na so adn a manga sabot iyan."
    },
    {
      "resource_id": 38,
      "text": "Tharoang ka ko manga oripng Ko a so miyamaratiyaya! a: \"Kalkn iyo so Kadnan iyo\". Adn a rk o siran a miphipiyapiya sangkai a doniya a mapiya (sii ko akhirat). Na so lopa o Allah na mawlad! Ithoman dn sa tarotop ko manga papantang so balas kiran sa di khaytong!\""
    },
    {
      "resource_id": 38,
      "text": "Tharoang ka a: \"Mataan! a sakn na inisogo rakn a kazoasoata ko ko Allah a totolabosn akn On so okit ko kapagintaw;\""
    },
    {
      "resource_id": 38,
      "text": "\"Go inisogo rakn ka ana ko mabaloy a paganay ko mimbabayorantang (Rkaniyan).\""
    },
    {
      "resource_id": 38,
      "text": "Tharoang ka a: \"Mataan! a sakn na ikhalk akn amay ka sorangng ko so Kadnang ko, so siksa ko alongan a mala.\""
    },
    {
      "resource_id": 38,
      "text": "Tharoang ka a: \"So Allah i pzoasoatn ko, a totolabosn akn On so okit akn: \""
    },
    {
      "resource_id": 38,
      "text": "Na zoasoata niyo so nganin a kabaya iyo a salakaw Rkaniyan. Tharoang ka a: \"Mataan! a aya manga logi na so liyogi ran so manga ginawa iran ago so taalok kiran ko alongan a qiyamah\": Tanodan ka giyoto man na skaniyan so kalogi a mapayag!"
    },
    {
      "resource_id": 38,
      "text": "Rk iran ko kaporoan iran so milapilapis a apoy, go sii ko kababaan iran so milapilapis (a apoy): Giyoto man na ipphangangalk oto o Allah ko manga oripn Iyan - (pitharo Iyan): \"Hay manga oripn Ko! na onoti Ako niyo!\""
    },
    {
      "resource_id": 38,
      "text": "Na so piyamakawatanan iran so Tagot, - ka oba iran masimba skaniyan, - go miyananangoran siran ko Allah, - na bagian iran so tothol a mapiya: Na pphamanotholing ka sa mapiya so manga oripn Ko, -"
    },
    {
      "resource_id": 38,
      "text": "A siran so pphamakin´gn iran so katharo, na phagonotan iran so mapiya on: Siran man so pinggonanao siran o Allah, go siran man na siran so manga papantas i akal."
    },
    {
      "resource_id": 38,
      "text": "Ino so miyatangkd on so katharo a siksa: Bang ka khasabt so taw a matatago ko naraka?"
    },
    {
      "resource_id": 38,
      "text": "Ogaid na so inikalk iran so Kadnan iran, na adn a bagian iran a manga darpa a maporo, sii ko kaporoan iyan so manga darpa a maporo a pimbabalay: Pphamangondas ko kababaan iyan so manga lawasayg: Diyandi o Allah: Di pndorat so Allah ko diyandi."
    },
    {
      "resource_id": 38,
      "text": "Bang ka da maylay a mataan! a so Allah na piyakatoron Iyan phoon ko kawang so ig, na piyakasnp Iyan oto ko pphamangmbowatan a ig ko lopa? Oriyan iyan na pphakagmawn Iyan sa sabap rkaniyan, so pr a mbidabida so manga warna niyan: Oriyan iyan na pphrorang; na pkhailaing ka skaniyan a pphakabinaning; oriyan iyan na pmbalowin Iyan oto a ropt. Mataan! a adn a matatago roo man a titho a ndao ko manga papantas i akal."
    },
    {
      "resource_id": 38,
      "text": "Ino so taw a piyakaloag o Allah so rarb iyan makapantag ko Islam, na skaniyan na sii ko sindaw a phoon ko Kadnan iyan, (ba lagid o piyarkat Iyan so poso iyan)? Na sangat a siksa a rk o khittgas so manga poso iran ko tadm ko Allah! Siran man i matatago ko kadadag a mapayag!"
    },
    {
      "resource_id": 38,
      "text": "So Allah na initoron Iyan so lbi a mapiya a tothol, kitab a makapzasagindai, a gii makhasokasoy a pthabadn so phoon rkaniyan so manga kobal o siran a ikaalk iran so Kadnan iran; oriyan iyan na plmk so manga kobal iran ago so manga poso iran ko tadm ko Allah. Giyoto man so (Qor´an a) toroan o Allah a: Thoroon Iyan sa sabap rkaniyan so taw a kabaya Iyan; na sa taw a dadagn o Allah, na da a makanggonanao ron."
    },
    {
      "resource_id": 38,
      "text": "Ino so taw a khatampar iyan so paras iyan ko marata a siksa ko alongan a qiyamah, (ba lagid o phakalidas ko siksa)? Na tharoon ko manga darowaka: \"Taami niyo so pizokat iyo (a marata)!\""
    },
    {
      "resource_id": 38,
      "text": "Tomiyaplis so miyaonaan iran, na miyakatalingoma kiran so siksa ko di iran kapakaiin´ngka."
    },
    {
      "resource_id": 38,
      "text": "Na piyakitaaman kiran o Allah so kahinaan ko kawyagoyag ko doniya; na mataan a so siksa ko akhirat i lbi a mala, o siran na katawi ran!"
    },
    {
      "resource_id": 38,
      "text": "Na sabnsabnar a inmbaalan Ami ko manga manosiya, sii sangkai a Qor´an so oman i ibarat, ka an siran makatanod."
    },
    {
      "resource_id": 38,
      "text": "Pphangadian a basa Arab, a da a bkhog on: ka an siran makapananggila."
    },
    {
      "resource_id": 38,
      "text": "Mimbaal so Allah sa ibarat: Mama a kathotompotompokan skaniyan o di phamagayonayon, go mama a kabisa o isa a mama: Ba mlagid a dowaya a ibarat? So podi na rk o Allah! - kna, ka so kadaklan kiran na di iran katawan."
    },
    {
      "resource_id": 38,
      "text": "Mataan! a ska na phatay, go mataan! a siran na phamatay."
    },
    {
      "resource_id": 38,
      "text": "Oriyan iyan na mataan! a skano ko alongan a qiyamah, sii ko hadapan o Kadnan iyo, na pzasawala kano."
    },
    {
      "resource_id": 38,
      "text": "Na ba adn a makalawan a darowaka ko taw a tiyokasan iyan sa kabokhag so Allah, go piyakambokhag iyan so bnar gowani a makatalingoma on; ba da a matatago ko naraka Jahannam a darpa o miyamangongkir?"
    },
    {
      "resource_id": 38,
      "text": "Na so minitalingoma niyan so bnar, ago so minaron na siran man so siran i khipanananggila."
    },
    {
      "resource_id": 38,
      "text": "Mapmbagian iran so nganin a kabaya iran, sii ko Kadnan iran: Giyoto man i balas ko miphipiya:"
    },
    {
      "resource_id": 38,
      "text": "A giya kaplalasa kiran o Allah ko marata ko pinggolawla iran, go giya kimbalasn Iyan kiran ko balas kiran, a pantag o mapiya a pinggolawla iran."
    },
    {
      "resource_id": 38,
      "text": "Ba di so Allah i Maka-aangkos ko oripn Iyan! Na ipphangangalk iran rka so siran a salakaw ko Allah! Na sadn sa taw a dadagn o Allah, na da a makapnggonanao ron."
    },
    {
      "resource_id": 38,
      "text": "Na sadn sa taw a toroon o Allah, na da a makadadag on. Ba di so Allah i Mabagr, a Khirk ko kandadan´g?"
    },
    {
      "resource_id": 38,
      "text": "Na ibt o izaan ka kiran o: \"Antawaa i miyadn ko manga langit ago so lopa?\" Na ptharoon iran dn a: \"So Allah\", tharoang ka: \"Ay gda iyo ko pphanongganowin iyo a salakaw ko Allah, - o pakaantapi ako o Allah sa morala, ba siran i phamakapokas ko morala Niyan? - odi na pakaantapan ako Niyan sa limo, ba siran i phamakarn ko limo Iyan?\" Tharoang ka a: \"Ka-aangkosan ako o Allah! Skaniyan i Sasarigan o khisasarig.\""
    },
    {
      "resource_id": 38,
      "text": "Tharoang ka: \"Hay pagtaw akn, nggalbk kano sii ko tindg iyo: Mataan! a Sakn na gomagalbk (mambo): Na katokawan iyo bo, -"
    },
    {
      "resource_id": 38,
      "text": "\"So taw a khatalingomaan skaniyan a siksa a phakarondann Iyan, go khatanaan skaniyan a siksa a tatap.\""
    },
    {
      "resource_id": 38,
      "text": "Mataan! a Skami na initoron Ami rka (hay Mohammad) so kitab a rk o manga manosiya sii ko bnar. Na sadn sa taw a komdg ko ontol, na rk o ginawa niyan: Na sa taw a tharidadag, na khadadag sa sii bo phakatana sii rkaniyan. Kna a ba ska i somisiyap kiran."
    },
    {
      "resource_id": 38,
      "text": "So Allah na pthangann Iyan so manga niyawa ko wakto a kapatay niyan; go (pthangann Iyan) so dapn matay sii ko katotoroga on: Na phagrnn Iyan so piyakanggolalan Iyan on so kapatay, go pmbotawanan Iyan so salakaw ron, taman ko taalik a miyapnto. Mataan! a adn a matatago roo man a titho a manga tanda ko pagtaw a pphamimikirann iran."
    },
    {
      "resource_id": 38,
      "text": "Ino siran khowa sa salakaw ko Allah a phamangogop? Tharoang ka: \"Ati apiya pn siran na da a kapaar iran a mayto bo, go da a sabot iran?\""
    },
    {
      "resource_id": 38,
      "text": "Tharoang ka a: \"Rk o Allah so kapangongogopan langon: Rk Iyan so kapaar ko manga langit ago so lopa: Oriyan iyan na Ron kano phakandoda (ko alongan a qiyamah).\""
    },
    {
      "resource_id": 38,
      "text": "Na igira a miyaaloy so Allah a Isaysa Skaniyan, na masisingay so manga poso o siran a di mapaparatiyaya ko akhirat; na igira a miyaaloy so salakaw Rkaniyan, na samawto na siran na pkhababaya siran!"
    },
    {
      "resource_id": 38,
      "text": "Tharoang ka: \"Ya Allah! a miyadn ko manga langit ago so lopa! a Matao ko gaib ago so mapayag! Ska i khokom ko manga oripn Ka sii ko nganin a siran na zosoransorang siran on.\""
    },
    {
      "resource_id": 38,
      "text": "Na opama ka mataan! a rk o siran a mindadarowaka so matatago ko lopa langon, go so lagid iyan na ibabid on, na mataan a iyaon iran oto sa ginawa iran ko marata a siksa ko alongan a qiyamah: Na mapayag kiran phoon ko Allah, so da iran masara a pandapat (a mbarambarang a siksa)!"
    },
    {
      "resource_id": 38,
      "text": "Go mapayag kiran so manga rarata a pinggalbk iran, go katangkalan siran o piyamagrgan iran (a siksa)!"
    },
    {
      "resource_id": 38,
      "text": "Na igira a miyasogat so manosiya a morala, na mangni Rkami: Oriyan iyan na igira bigan Ami skaniyan sa limo a phoon Rkami, na tharoon Iyan a: \"Aya bo a kinibgan rakn on na makapantag ko katao!\" kna, ka giyoto na tpng, na ogaid na so kadaklan kiran na di iran katawan!"
    },
    {
      "resource_id": 38,
      "text": "Sabnar a pitharo aya o siran a miyaonaan iran! Na da kiran makanggay a gona so pizokat iran."
    },
    {
      "resource_id": 38,
      "text": "Na miyasogat siran o manga rarata a pizokat iran. Na so mindadarowaka a pd ko siran aya na khasogat siran dn o manga rarata a pizokat iran, go di siran mamakapalagoy!."
    },
    {
      "resource_id": 38,
      "text": "Ba iran di katawi a mataan! a so Allah na pphakawladn Iyan so riskhi ko taw a kabaya Iyan, go pphakasimpitn Iyan. Mataan! a adn a matatago roo man a titho a manga tanda ko pagtaw a khipaparatiyaya!"
    },
    {
      "resource_id": 38,
      "text": "Tharoang ka ko manga oripn Ko a so kiyapmalawanian iran so manga ginawa iran a: \"Di kano khadai sa panginam ko limo o Allah: Mataan! a so Allah na pnapin Iyan so manga dosa langon: Mataan aya! a Skaniyan so Manapi, a Makalimoon."
    },
    {
      "resource_id": 38,
      "text": "\"Go ndod kano ko Kadnan iyo, go mbayorantang kano Rkaniyan, ko da pn kapakatalingoma rkano o siksa a: Sa oriyan iyan na di kano khatabangan."
    },
    {
      "resource_id": 38,
      "text": "\"Go onoti niyo so (Qor´an a) mapiya a so initoron rkano a phoon ko Kadnan iyo, ko dapn kapakatalingoma rkano o siksa a mitalmba, a skano na di niyo maiin´ngka!"
    },
    {
      "resource_id": 38,
      "text": "\"Ka oba matharo o ginawa i: Hay miyakazndit ako! - sa kiyandidimataga ko ko onot ko Allah, go mataan a miyabaloy ako a minitapi dn ko mamakasodi!"
    },
    {
      "resource_id": 38,
      "text": "\"O di na matharo iyan a: Opama ka mataan! a so Allah na tiyoro ako Niyan, na miyabaloy ako dn a pd ko miyamananggila!"
    },
    {
      "resource_id": 38,
      "text": "\"O di na matharo iyan ko wakto a kasandngi niyan ko siksa a: Oba bo mataan! a adn a kapakakasoy akn (sa doniya), na mabaloy ako a pd ko miphipiyapiya!"
    },
    {
      "resource_id": 38,
      "text": "\"Oway na, sabnar a miyakatalingoma rka so manga ayat Akn, na piyakambokhag ka skaniyan: Go pimaratabatan ka, na miyabaloy ka a pd ko miyamangongkir!\""
    },
    {
      "resource_id": 38,
      "text": "Na sii ko alongan a qiyamah na maylaing ka so siran a miyamamokhag makapantag ko Allah; a so manga paras iran na miyamangintkintm; ba da a matatago ko naraka Jahannam a darpa a bagian o manga takabor?"
    },
    {
      "resource_id": 38,
      "text": "Na isabt o Allah ko siran a miyamananggila so kapakaslang iran sa maliwanag: da a khisogat kiran a marata, go di siran makapmboko."
    },
    {
      "resource_id": 38,
      "text": "So Allah i miyadn ko langowan taman, go Skaniyan sii ko langowan taman i somisiyap on."
    },
    {
      "resource_id": 38,
      "text": "Rk Iyan so manga gonsi o manga langit ago so lopa: Na so miyamangongkir ko manga ayat o Allah, - na siran man na siran i manga logi."
    },
    {
      "resource_id": 38,
      "text": "Tharoang ka: \"Ba so salakaw ko Allah i izogo iyo rakn a pzoasoatn ko, hay da a manga mlng iyan?\""
    },
    {
      "resource_id": 38,
      "text": "\"Na sabnsabnar a iniilaham rka, - go sii ko siran a miyaonaan ka, - a mataan a o panakoto ka, na mataan a maylang dn so amal ka, go mataan a khabaloy ka dn a pd ko manga logi.\""
    },
    {
      "resource_id": 38,
      "text": "Ogaid na so Allah i zoasoatang ka, go tapi ka ko miyamanalamat."
    },
    {
      "resource_id": 38,
      "text": "Na da iran slaan ko Allah so patot a kala Iyan, a so lopa langon na kkmsn Iyan ko alongan a qiyamah, go so manga langit na phangalololon ko kawanan Iyan: Soti Skaniyan! go maporo a ka-aawat Iyan ko ipphanakoto iran!."
    },
    {
      "resource_id": 38,
      "text": "Na iyopn so sanggakala, na mamatay so zisii ko manga langit ago so zisii ko lopa, inonta so kabaya o Allah. Oriyan iyan na iyopn pman oto zaroman, na samawto na siran na khipakatitindg a nomanayaw siran (o antonaa i ikhidiya kiran)!"
    },
    {
      "resource_id": 38,
      "text": "Na lomiwanag so lopa sa sabap ko sindaw o Kadnan iyan: Go nggomonn so daptar; go pakadarpaan so manga nabi, ago so manga saksi; go ikokom kiran so bnar; a siran na di siran kasalimbotan."
    },
    {
      "resource_id": 38,
      "text": "Go itoman sa tarotop ko oman i ginawa so pinggalbk iyan; na so Allah i Matao ko gi iran nggolawlaan."
    },
    {
      "resource_id": 38,
      "text": "Na idndg so miyamangongkir sii ko naraka Jahannam a khokhoyokhoyog: Taman sa amay ka makawma siran on, na kalkaan so manga pinto iyan. Na tharoon kiran o khisisiyap on a: \"Ba rkano da makatalingoma, so manga sogo a pd rkano, a kapphangadian iyan rkano so manga ayat o Kadnan iyo, go mipphamakaiktiyar iran rkano so kapakambabaratmowa sa alongan iyo wai?\" Tharoon iran: \"Ungkaino da: Na ogaid na miyatangkd so katharo o siksa ko miyamangongkir!\""
    },
    {
      "resource_id": 38,
      "text": "Tharoon (kiran): \"Sold kano ko manga pinto o naraka Jahannam, sa makakakal kano ron: Na mikharatarata a darpa o manga takabor!\""
    },
    {
      "resource_id": 38,
      "text": "Na idolog so miyamangongonotan ko Kadnan iran sii ko sorga a khokhoyokhoyog: Taman sa amay ka makatalingoma siran on, a kallkaan so manga pinto iyan; na tharoon kiran o khisisiyap on: \"Kalilintad a sii rkano! manga pipiya kano! na pamanold kano ron, sa makakakal kano ron.\""
    },
    {
      "resource_id": 38,
      "text": "Go tharoon iran: \"So podi na rk o Allah, a so tiyoman Iyan rkami so diyandi Iyan, go piyakipangowarisan Iyan rkami so lopa: Sa pndarpa kami ko sorga sa sadn sa kabaya ami: Na sayana a mapiya a balas ko miyamagamal (sa mapiya)!\""
    },
    {
      "resource_id": 38,
      "text": "Na maylaing ka so manga malaikat a khokoliling siran ko mliliyota ko aras, a ipthasbik iran so podi ko Kadnan iran; go ikokom kiran so ontol, na tharoon a: \"So podi na rk o Allah, a Kadnan o manga kaadn!\""
    }
  ],
  "meta": {
    "translation_name": "Maranao",
    "author_name": "Maranao",
    "filters": { "resource_id": 38, "chapter_number": "39" }
  }
}
