{
  "translations": [
    {
      "resource_id": 782,
      "text": "Revelarea Cărţii<sup foot_note=202392>1</sup> [vine] de la Allah Cel Puternic [şi] Înţelept [Al‑’Aziz, Al‑Hakim]."
    },
    {
      "resource_id": 782,
      "text": "Noi ţi‑am trimis Cartea în tot adevărul, deci adoră‑L pe Allah, arătându‑I numai Lui credinţă!<sup foot_note=202393>1</sup>"
    },
    {
      "resource_id": 782,
      "text": "Lui Allah I se cuvine credinţă curată. Iar aceia care şi‑au luat ocrotitor<sup foot_note=202394>1</sup> în locul Lui [zicând]: „Noi nu‑i adorăm pe ei decât pentru ca ei să ne apropie de Allah”, Allah va judeca între ei în cele în care ei nu se înţeleg. Allah nu‑l călăuzeşte pe cel care este mincinos şi nemulţumitor<sup foot_note=202395>2</sup>."
    },
    {
      "resource_id": 782,
      "text": "De ar fi voit Allah să‑Şi ia un fiu, El ar fi ales ceea ce ar fi voit din ceea ce a creat. Laudă Lui! El este Allah Cel Unic [şi] Atotputernic [Al‑Wahid, Al‑Qahhar]."
    },
    {
      "resource_id": 782,
      "text": "El a creat cerurile şi pământul întru adevăr. El înfăşoară noaptea peste zi şi ziua peste noapte<sup foot_note=202396>1</sup>. El a supus Soarele şi Luna şi fiecare grăbeşte până la un termen hotărât. El este Cel Puternic [şi] Atoateiertător [Al‑’Aziz, Al‑Ghaffar]."
    },
    {
      "resource_id": 782,
      "text": "El v‑a creat pe voi [toţi] dintr‑un singur suflet<sup foot_note=202397>1</sup>. Apoi a făcut din el pe soţia sa. Şi v‑a trimis vouă opt suflete de vite<sup foot_note=202398>2</sup>. El vă creează în pântecele mamelor voastre, făptură după făptură<sup foot_note=202399>3</sup>, în trei întunecimi<sup foot_note=202400>4</sup>. Acesta este Allah, Stăpânul vostru! A Lui este împărăţia! Nu există altă divinitate afară de El! Cum de vă abateţi<sup foot_note=202401>5</sup>?."
    },
    {
      "resource_id": 782,
      "text": "Dacă nu credeţi [după ce aţi văzut semnele], Allah se poate lipsi de voi, căci Lui nu‑I place necredinţa robilor Săi<sup foot_note=202402>1</sup>. Însă dacă voi sunteţi mulţumitori, aceasta Îi place Lui. Şi nu va purta nici un [suflet] păcătos povara altuia. Apoi la Domnul vostru este întoarcerea voastră<sup foot_note=202403>2</sup> şi El vă va vesti ceea ce faceţi, căci El ştie ceea ce se află în înlăuntrul piepturilor<sup foot_note=202404>3</sup>."
    },
    {
      "resource_id": 782,
      "text": "Dacă pe om îl loveşte o nenorocire, atunci el Îl cheamă pe Domnul său, căindu‑se înaintea Lui. Apoi, când îi dăruieşte lui îndurare din partea Sa, uită cele cu care se rugase<sup foot_note=202405>1</sup> şi Îi face lui Allah semeni, pentru ca să‑i rătăcească [pe oameni] de la drumul Său. Spune: „Bucură‑te pentru puţin [timp] de necredinţa ta, însă tu vei fi dintre oaspeţii Focului!”"
    },
    {
      "resource_id": 782,
      "text": "Oare acela care petrece timpul nopţii în rugăciuni, prosternându‑se şi stând în picioare, este cu teamă de Ziua de Apoi şi Îl roagă de îndurare pe Domnul său?<sup foot_note=202406>1</sup> Spune: „Oare sunt egali cei care ştiu<sup foot_note=202407>2</sup> cu aceia care nu ştiu?”<sup foot_note=202408>3</sup> Însă numai aceia care au minte, trag învăţăminte."
    },
    {
      "resource_id": 782,
      "text": "Spune: „O, robii mei cei dreptcredincioşi! Fiţi cu frică de Domnul vostru! Cei care fac bine în această lume vor avea parte de bine<sup foot_note=202409>1</sup>. Pământul lui Allah este întins. Cei statornici vor primi răsplata lor fără măsură<sup foot_note=202410>2</sup>!”"
    },
    {
      "resource_id": 782,
      "text": "Spune: „Mi s‑a poruncit mie să‑L ador pe Allah, arătându‑I numai Lui credinţă!"
    },
    {
      "resource_id": 782,
      "text": "Şi mi s‑a poruncit să fiu primul dintre musulmani!”"
    },
    {
      "resource_id": 782,
      "text": "Spune: „Eu mă tem, dacă nu‑I voi arăta supunere Domnului meu, de osânda unei Zile cumplite<sup foot_note=202411>1</sup>!”"
    },
    {
      "resource_id": 782,
      "text": "Spune: „Pe Allah Îl voi adora<sup foot_note=202412>1</sup>, curat în credinţa mea!<sup foot_note=202413>2</sup>”"
    },
    {
      "resource_id": 782,
      "text": "Adoraţi ceea ce voiţi afară de El! Spune: „Cei care pierd sunt aceia care şi‑au pierdut sufletele lor şi familiile lor în Ziua Învierii! Aceasta este pierderea învederată!"
    },
    {
      "resource_id": 782,
      "text": "Ei vor avea deasupra lor umbre de foc şi sub ei alte umbre!<sup foot_note=202414>1</sup>” Cu aceasta<sup foot_note=202415>2</sup> îi ameninţă Allah pe robii Săi. „O, robii Mei, fiţi cu frică de Mine!”"
    },
    {
      "resource_id": 782,
      "text": "Aceia care s‑au ferit să‑l adore pe Thagut<sup foot_note=202416>1</sup> şi s‑au întors, căindu‑se, la Allah, aceia vor avea veste bună<sup foot_note=202417>2</sup>! Deci binevesteşte robilor Mei,"
    },
    {
      "resource_id": 782,
      "text": "Care ascultă cuvântul şi urmează ceea ce este cel mai bun în el! Aceştia sunt cei pe care îi călăuzeşte Allah şi aceştia sunt cei cu pricepere."
    },
    {
      "resource_id": 782,
      "text": "Oare pe acela împotriva căruia se adevereşte cuvântul pedepsei<sup foot_note=202418>1</sup>, oare îl vei mai putea Tu mântui când el se află deja în Foc?<sup foot_note=202419>2</sup>"
    },
    {
      "resource_id": 782,
      "text": "Însă aceia care au fost cu frică de Domnul lor vor avea parte de odăi peste care alte odăi au fost clădite<sup foot_note=202420>1</sup>. Pe sub ele vor curge pâraie. [Aceasta este] făgăduinţa lui Allah şi Allah nu calcă făgăduinţa Sa."
    },
    {
      "resource_id": 782,
      "text": "Oare tu nu vezi că Allah trimite apă din cer, apoi o îndreaptă ca izvoare în pământ, apoi scoate cu ajutorul ei roade de felurite culori, apoi ele se ofilesc şi le vezi galbene, apoi le face bucăţele. Întru aceasta se află îndemnare pentru cei care au pricepere."
    },
    {
      "resource_id": 782,
      "text": "Oare acela căruia i‑a deschis Allah pieptul pentru Islam şi care are lumină de la Domnul său?<sup foot_note=202421>1</sup> Vai acelora cu inimile împietrite faţă de pomenirea lui Allah! Aceia se află într‑o rătăcire învederată<sup foot_note=202422>2</sup>!"
    },
    {
      "resource_id": 782,
      "text": "Allah a trimis vestea cea mai frumoasă, ca o Carte [în care unele versete] se aseamănă şi se repetă.<sup foot_note=202423>1</sup> Pieile acelora care se tem de Domnul lor se înfioară la auzul ei; apoi se liniştesc pieile şi inimile lor la pomenirea lui Allah. Aceasta<sup foot_note=202424>2</sup> este călăuzirea lui Allah; El ocârmuieşte cu ea pe cine voieşte. Iar acela pe care Allah îl duce în rătăcire nu va avea nici un ocârmuitor."
    },
    {
      "resource_id": 782,
      "text": "Oare acela care în Ziua Învierii se va feri cu faţa sa de răul chinului?<sup foot_note=202425>1</sup> Şi li se va spune celor nelegiuiţi: „Gustaţi ceea ce aţi agonisit!”"
    },
    {
      "resource_id": 782,
      "text": "Au tăgăduit aceia de dinainte de ei şi le‑a venit lor chinul de acolo de unde ei nu se aşteptau."
    },
    {
      "resource_id": 782,
      "text": "Şi le‑a dat lor Allah să guste ruşine<sup foot_note=202426>1</sup> în viaţa aceasta, iar osânda din Viaţa de Apoi va fi şi mai mare, dacă măcar ei ar şti!"
    },
    {
      "resource_id": 782,
      "text": "Şi Noi le‑am dat oamenilor în acest Coran tot felul de pilde, pentru ca ei să ia aminte!"
    },
    {
      "resource_id": 782,
      "text": "Un Coran arab<sup foot_note=202427>1</sup>, fără de nici o strâmbătate<sup foot_note=202428>2</sup>, pentru ca ei să fie cu frică<sup foot_note=202429>3</sup>!"
    },
    {
      "resource_id": 782,
      "text": "A dat Allah ca pildă<sup foot_note=202430>1</sup> un bărbat [rob] cu asociaţi care se ceartă între ei [asupra Lui] şi un [alt] bărbat cu totul supus unui singur om. Oare sunt ei în aceeaşi situaţie?<sup foot_note=202431>2</sup> Laudă lui Allah! Dar cei mai mulţi dintre ei nu ştiu.<sup foot_note=202432>3</sup>"
    },
    {
      "resource_id": 782,
      "text": "Tu vei muri [într‑o zi] şi vor muri şi ei [într‑o zi]."
    },
    {
      "resource_id": 782,
      "text": "Apoi, în Ziua Învierii, vă veţi certa voi între voi, înaintea Domnului vostru."
    },
    {
      "resource_id": 782,
      "text": "Şi cine este mai nedrept decât acela care minte împotriva lui Allah<sup foot_note=202433>1</sup> şi socoteşte Adevărul drept minciună, atunci când vine la el?! Oare nu se află în Gheena sălaş pentru cei necredincioşi?"
    },
    {
      "resource_id": 782,
      "text": "Iar acela care a adus Adevărul<sup foot_note=202434>1</sup> şi acela care îl crede<sup foot_note=202435>2</sup> aceştia sunt cei evlavioşi."
    },
    {
      "resource_id": 782,
      "text": "Ei au la Domnul lor ceea ce voiesc. Aceasta este răsplata celor care săvârşesc fapte bune."
    },
    {
      "resource_id": 782,
      "text": "Pentru ca Allah să le şteargă lor cele mai rele [fapte] pe care le‑au săvârşit şi să le dea răsplată după cele mai bune [fapte] pe care le‑au săvârşit."
    },
    {
      "resource_id": 782,
      "text": "Oare nu este Allah de ajuns [ca ocrotitor] pentru robul Său<sup foot_note=202436>1</sup>? Însă ei voiesc să te sperie cu aceia care ar fi în locul Lui<sup foot_note=202437>2</sup>. Dar acela pe care Allah îl duce în rătăcire nu va avea parte de ocârmuitor."
    },
    {
      "resource_id": 782,
      "text": "Iar pe acela pe care îl călăuzeşte Allah nu va avea cine să‑l ducă în rătăcire. Oare nu este Allah Puternic [’Aziz] şi Dătător de răzbunare<sup foot_note=202438>1</sup>?"
    },
    {
      "resource_id": 782,
      "text": "Dacă tu îi întrebi cine a creat cerurile şi pământul, ei vor răspunde: „Allah!”. Spune: „Îi vedeţi voi<sup foot_note=202439>1</sup> pe aceia pe care‑i invocaţi, afară de Allah? Dacă Allah îmi voieşte mie un rău, pot ei să risipească răul Lui? Sau dacă El îmi voieşte o îndurare, pot ei să împiedice îndurarea Lui?” Spune: „Allah îmi este de ajuns şi în El se încred aceia care se încred!”<sup foot_note=202440>2</sup>"
    },
    {
      "resource_id": 782,
      "text": "Spune: „O, neam al meu! Lucraţi voi după calea voastră şi voi lucra şi eu [după calea mea] şi [curând] veţi afla voi<sup foot_note=202441>1</sup>"
    },
    {
      "resource_id": 782,
      "text": "Asupra cui va veni chinul care îl înjoseşte<sup foot_note=202442>1</sup> şi asupra cui se va coborî osânda veşnică!”"
    },
    {
      "resource_id": 782,
      "text": "Noi ţi‑am trimis ţie<sup foot_note=202443>1</sup> Cartea, pentru oameni, întru adevăr. Acela care este călăuzit, este numai pentru sine, iar acela care rătăceşte, numai împotriva sa însuşi, iar tu nu eşti chezaş pentru ei."
    },
    {
      "resource_id": 782,
      "text": "Allah ia la Sine sufletele, la moartea lor, şi pe cele care nu mor [le ia], în timpul somnului lor. El le ţine la Sine pe acelea asupra cărora a hotărât moartea,<sup foot_note=202444>1</sup> iar pe celelalte le trimite [în trupurile lor] până la un timp hotărât<sup foot_note=202445>2</sup>. În aceasta sunt semne pentru un neam [de oameni] care chibzuiesc."
    },
    {
      "resource_id": 782,
      "text": "Oare au luat ei mijlocitori, afară de Allah? Spune: „Chiar şi dacă ei nu au nici o putere şi nu au nici minte?”"
    },
    {
      "resource_id": 782,
      "text": "Spune: „A lui Allah este mijlocirea în întregime. A Lui este împărăţia cerurilor şi a pământului şi apoi la El vă veţi întoarce!”"
    },
    {
      "resource_id": 782,
      "text": "Când este pomenit doar Allah singur, [fără asociaţi], se strâng inimile celor care nu cred în Viaţa de Apoi, iar când sunt pomeniţi cei luaţi în locul Lui<sup foot_note=202446>1</sup>, atunci se bucură ei."
    },
    {
      "resource_id": 782,
      "text": "Spune: „O, Allah, Creator al cerurilor şi al pământului, Cunoscător al celor nevăzute şi al celor văzute, Tu judeci între robii Tăi, asupra celor în care ei nu se înţeleg!”."
    },
    {
      "resource_id": 782,
      "text": "Dacă aceia care sunt nelegiuiţi ar avea tot ceea ce se află pe pământ şi încă o dată pe atât, laolaltă cu aceasta, [în zadar] le‑ar oferi ei ca răscumpărare pentru [a scăpa de] chinurile în Ziua Învierii; li se va arăta lor de la Allah<sup foot_note=202447>1</sup> ceea ce ei n‑au pus în socoteală niciodată,"
    },
    {
      "resource_id": 782,
      "text": "Li se vor arăta relele pe care le‑au agonisit şi‑i vor împresura pe ei cele de care şi‑au bătut joc."
    },
    {
      "resource_id": 782,
      "text": "Când îl atinge pe om o nenorocire, atunci Ne cheamă el. Apoi, după ce‑i dăruim îndurare din partea Noastră, zice el: „Mi se cuvine pentru ştiinţa mea<sup foot_note=202448>1</sup>”. Dar aceasta este o încercare, însă cei mai mulţi dintre ei nu ştiu."
    },
    {
      "resource_id": 782,
      "text": "Aşa au grăit şi cei de dinaintea lor<sup foot_note=202449>1</sup> şi nu le‑au fost de nici un folos cele pe care le‑au agonisit."
    },
    {
      "resource_id": 782,
      "text": "I‑au lovit pe ei relele celor pe care le‑au agonisit. Şi pe cei care sunt nelegiuiţi dintre aceştia [mekkanii] îi vor lovi relele pe care le‑au agonisit şi nu se vor putea ei împotrivi puterii [lui Allah]."
    },
    {
      "resource_id": 782,
      "text": "Oare ei nu ştiu că Allah îl înzestrează cu prisosinţă pe acela care voieşte El sau îl înzestrează cu măsură? Iar în aceasta sunt semne pentru un neam [de oameni] care cred."
    },
    {
      "resource_id": 782,
      "text": "Spune: „O, voi robii Mei, care aţi întrecut măsura în defavoarea voastră<sup foot_note=202450>1</sup>, nu deznădăjduiţi în privinţa îndurării lui Allah!<sup foot_note=202451>2</sup>” Allah iartă toate păcatele<sup foot_note=202452>3</sup>. El este Iertător, Îndurător [Al‑Ghafur, Ar‑Rahim]."
    },
    {
      "resource_id": 782,
      "text": "Întoarceţi‑vă cu căinţă spre Domnul vostru şi supuneţi‑vă Lui, înainte de a veni chinul la voi, căci apoi nu veţi mai putea fi voi mântuiţi!"
    },
    {
      "resource_id": 782,
      "text": "Şi urmaţi cele mai bune [porunci] care v‑au fost vouă trimise<sup foot_note=202453>1</sup> de către Domnul vostru, înainte de a veni la voi osânda pe neaşteptate, fără ca voi să băgaţi de seamă!"
    },
    {
      "resource_id": 782,
      "text": "Înainte să zică un suflet: „Vai mie, pentru că nu am luat seama [la îndatoririle mele] faţă de Allah, fiindcă eu am fost printre batjocoritori!”"
    },
    {
      "resource_id": 782,
      "text": "Sau să zică: „Dacă Allah m‑ar fi călăuzit<sup foot_note=202454>1</sup>, aş fi fost printre cei evlavioşi!”"
    },
    {
      "resource_id": 782,
      "text": "Sau să zică, atunci când va vedea chinul: „O, dacă ar fi pentru mine întoarcere<sup foot_note=202455>1</sup>, astfel încât să fiu eu printre făcătorii de bine!”"
    },
    {
      "resource_id": 782,
      "text": "„Dar semnele Mele au venit la tine şi tu le‑ai socotit mincinoase şi te‑ai semeţit şi ai fost tu printre cei necredincioşi!”"
    },
    {
      "resource_id": 782,
      "text": "În Ziua Învierii vei vedea tu<sup foot_note=202456>1</sup> chipurile acelora care au minţit împotriva lui Allah, întunecate. Oare nu se află în Gheena sălaş pentru cei semeţi?"
    },
    {
      "resource_id": 782,
      "text": "Şi Allah îi va mântui pe cei care sunt cu frică, făcându‑i pe ei să câştige [locul lor în Rai]. Nu‑i va atinge pe ei nici un rău şi nu vor fi ei mâhniţi."
    },
    {
      "resource_id": 782,
      "text": "Allah este Creatorul tuturor lucrurilor şi El este peste toate Chezaş!"
    },
    {
      "resource_id": 782,
      "text": "El are cheile cerurilor şi ale pământului, iar aceia care nu cred în versetele lui Allah, aceia vor fi cei care pierd."
    },
    {
      "resource_id": 782,
      "text": "Spune: „Îmi porunciţi, voi, neştiutorilor<sup foot_note=202457>1</sup>, să ador pe altcineva afară de Allah?”"
    },
    {
      "resource_id": 782,
      "text": "Vi s‑a revelat ţie şi acelora de dinaintea ta: „De vei face asociaţi lui Allah, vor fi în zadar faptele tale şi vei fi tu printre aceia care pierd."
    },
    {
      "resource_id": 782,
      "text": "Deci, adoră‑L tu pe Allah şi fii dintre cei care aduc mulţumire!”"
    },
    {
      "resource_id": 782,
      "text": "Ei nu L‑au preţuit pe Allah după cum se cuvine<sup foot_note=202458>1</sup>, deşi în Ziua Învierii întregul pământ va fi [în] pumnul Său<sup foot_note=202459>2</sup>, iar cerurile vor fi adunate în dreapta Sa<sup foot_note=202460>3</sup>. Mărire Lui! El este mai presus de ceea ce Îi fac ei asociaţi!"
    },
    {
      "resource_id": 782,
      "text": "Şi atunci când se va sufla în trâmbiţă, vor fi trăsniţi toţi cei care se află în ceruri şi pre pământ, afară de cei care va voi Allah<sup foot_note=202461>1</sup>. Apoi se va sufla în ea a doua oară şi iată‑i pe ei în picioare, aşteptând<sup foot_note=202462>2</sup>."
    },
    {
      "resource_id": 782,
      "text": "Şi va străluci pământul în Lumina Domnului său, va fi aşezată cartea<sup foot_note=202463>1</sup> vor fi aduşi profeţii şi martorii şi se va face judecată între ei cu dreptate şi ei nu vor fi nedreptăţiţi."
    },
    {
      "resource_id": 782,
      "text": "Şi va fi răsplătit fiecare suflet după ceea ce a săvârşit, căci El ştie mai bine ceea ce fac ei."
    },
    {
      "resource_id": 782,
      "text": "Şi vor fi mânaţi cei care nu au crezut, în cete, către Gheena, iar când vor ajunge la ea, se vor deschide porţile ei<sup foot_note=202464>1</sup> şi păzitorii ei le vor zice: „Oare nu au venit la voi trimişi, chiar dintre voi, ca să vă recite versetele Domnului vostru şi să vă prevină pe voi despre întâlnirea voastră cu această Zi?” Ei vor zice: „Ba da! Însă s‑a adeverit cuvântul<sup foot_note=202465>2</sup> despre osânda împotriva necredincioşilor!”"
    },
    {
      "resource_id": 782,
      "text": "Se va zice: „Intraţi pe porţile Gheenei; veşnic veţi fi în ea sălăşluitori!” Şi cât de rău va fi sălaşul celor trufaşi!"
    },
    {
      "resource_id": 782,
      "text": "Şi vor fi conduşi cei care au fost cu frică de Domnul lor spre Rai, în cete<sup foot_note=202466>1</sup>, iar când vor ajunge la el, li se vor deschide porţile lui şi le vor zice păzitorii lui: „Pace asupra voastră! Voi aţi fost buni<sup foot_note=202467>2</sup>, intraţi pentru a fi în veci sălăşluitori în el!”"
    },
    {
      "resource_id": 782,
      "text": "Şi vor zice ei: „Slavă lui Allah, care a împlinit făgăduinţa Sa faţă de noi şi ne‑a făcut pe noi să moştenim pământul<sup foot_note=202468>1</sup>, ca să putem locui în Rai oriunde vom voi!” Minunată este răsplata celor care au săvârşit [fapte bune]!"
    },
    {
      "resource_id": 782,
      "text": "Şi îi vei vedea tu pe îngeri înconjurând Tronul<sup foot_note=202469>1</sup>, slăvindu‑L pe Domnul lor şi aducându‑I laude. Se va judeca între ei după dreptate şi se va zice<sup foot_note=202470>2</sup>: „Slavă lui Allah, Stăpânul lumilor!”"
    }
  ],
  "meta": {
    "translation_name": "Islamic and Cultural League",
    "author_name": "Islamic and Cultural League",
    "filters": { "resource_id": 782, "chapter_number": "39" }
  }
}
