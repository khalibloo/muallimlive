{
  "translations": [
    {
      "resource_id": 26,
      "text": "Sláva tomu, jenž za noci přenesl služebníka Svého z Posvátné mešity do mešity nejvzdálenější, jejíž okolí jsme požehnali, abychom mu ukázali některá Svá znamení. A On věru slyšící je a jasnozřivý."
    },
    {
      "resource_id": 26,
      "text": "A darovali jsme Mojžíšovi Písmo a učinili jsme je pro dítka Izraele vedením řkouce: \"Nevezmete sobě vedle Mne nikoho jiného za ochránce,"
    },
    {
      "resource_id": 26,
      "text": "ó potomci těch, jež nesli jsme v arše s Noem, jenž služebníkem byl Naším vděčným!\""
    },
    {
      "resource_id": 26,
      "text": "A stanovili jsme v Písmu o dítkách Izraele toto: \"Podvakrát naplníte zemi pohoršením a vyniknete velkým povznesením."
    },
    {
      "resource_id": 26,
      "text": "A až dostaví se splnění slibu prvního, vyšleme proti vám služebníky Své strašnou mocí vládnoucí a ti mezi příbytky vaše proniknou; slib ten se věru uskuteční."
    },
    {
      "resource_id": 26,
      "text": "Potom vám opět dáme dosáhnout úspěchu proti nim a rozmnožíme vás v majetcích i v synech a početnějším houfem vás učiníme."
    },
    {
      "resource_id": 26,
      "text": "Konáte-li dobro, sami pro sebe tak činíte, a konáte-li špatné, proti sobě tak činíte. A až se vyplní slib druhý, pošleme na vás služebníky, aby vás poznamenali na tvářích a aby pronikli do chrámu, stejně jako tam vnikli poprvé, a aby zničili vše, čeho se zmocní, úplným zničením."
    },
    {
      "resource_id": 26,
      "text": "Možná že Pán váš se nad vámi slituje, však jestliže opět začnete, začneme i My. A učinili jsme peklo pro nevěřící vězením."
    },
    {
      "resource_id": 26,
      "text": "A věru tento Korán vede k cestě, jež nejpřímější je, a zprávu radostnou věřícím zvěstuje, kteří zbožné skutky konají, že odměna velká určena je pro ně"
    },
    {
      "resource_id": 26,
      "text": "a že pro ty, kdož nevěří v život posmrtný, jsme připravili trest bolestný."
    },
    {
      "resource_id": 26,
      "text": "A člověk vyzývá ke zlu, tak jak vyzývá k dobru, vždyť člověk je unáhlený."
    },
    {
      "resource_id": 26,
      "text": "Učinili jsme noc a den dvěma znameními; znamení noci jsme zastřeli, však znamení dne jsme viditelným učinili, abyste mohli získávat v něm z dobrodiní Pána svého a abyste poznali počet roků i času počítání. A každou věc jsme učinili nejvýš srozumitelnou."
    },
    {
      "resource_id": 26,
      "text": "Každému člověku jsme připevnili ptáka osudu jeho na šíji a v den zmrtvýchvstání vyjmeme pak každému knihu jeho a setká se s ní otevřenou."
    },
    {
      "resource_id": 26,
      "text": "\"Čti knihu svou! Dnes sám postačíš si proti sobě jako zúčtovatel!\""
    },
    {
      "resource_id": 26,
      "text": "Kdo po cestě správné se ubírá, sám pro sebe tak činí, však kdo bloudí, ten jen proti sobě tak činí. A žádná duše nákladem obtěžkaná neponese břímě jiného a nepotrestali jsme nikoho dříve, než byl námi vyslán posel."
    },
    {
      "resource_id": 26,
      "text": "A když si přejeme zahubit město nějaké, poručíme boháčům jeho, aby v něm nepravosti páchali a pak uskuteční se slovo Naše nad ním vyřčené a zahubíme je zničením dokonalým."
    },
    {
      "resource_id": 26,
      "text": "Kolik pokolení jsme již zahubili po Noemovi! Pán tvůj pak hříchů Svých služebníků znalcem je i pozorovatelem dostatečným."
    },
    {
      "resource_id": 26,
      "text": "Těm, kdož po věcech rychle pomíjivých touží, pospíšíme dát v něm to, co chceme, a tomu, komu chceme; však potom pro ně peklo připravíme, aby v něm hořeli v ponížení a v zavržení."
    },
    {
      "resource_id": 26,
      "text": "Kdož však po životě budoucím touží a usilují o něj horlivě, jsouce přitom věřící - vděčně uznáno bude jejich snažení."
    },
    {
      "resource_id": 26,
      "text": "Všem, těm i oněm, My rozmnožíme Pána tvého dary a Pána tvého dary neznají omezení."
    },
    {
      "resource_id": 26,
      "text": "Pohleď, jak jsme dali přednost jedněm před druhými! V životě budoucím věru ještě vyšší hodnosti a větší přednosti jsou!"
    },
    {
      "resource_id": 26,
      "text": "A nepřidávej k Bohu božstva jiného, abys nezůstal zahanben a opuštěn."
    },
    {
      "resource_id": 26,
      "text": "Pán tvůj rozhodl, abyste nikoho kromě Něho neuctívali a abyste rodičům dobré prokazovali. A jestliže jeden či oba z nich u tebe zestárnou, neříkej jim \"Fuj!\" a neodbývej je stroze, nýbrž mluv s nimi slovem laskavým!"
    },
    {
      "resource_id": 26,
      "text": "Skloň k nim oběma z milosrdenství křídla pokory a řekni: \"Pane můj, smiluj se nad nimi oběma, tak jako oni mě vychovali, když jsem byl malý!\" ."
    },
    {
      "resource_id": 26,
      "text": "Pán váš nejlépe ví, co v duších vašich je a jste-li zbožní, On věru ke kajícníkům je odpouštějící."
    },
    {
      "resource_id": 26,
      "text": "A dávej příbuznému po právu, a také chuďasovi a po cestě Boží jdoucímu,však nerozhazuj rozhazováním,"
    },
    {
      "resource_id": 26,
      "text": "vždyť marnotratní jsou bratři satanovi a satan byl vůči Pánu svému nevděčný."
    },
    {
      "resource_id": 26,
      "text": "Jestliže se od nich odvrátíš čekaje na milosrdenství Pána svého, ve které doufáš, potěš je alespoň slovem útěšným!"
    },
    {
      "resource_id": 26,
      "text": "A neměj ruku svou přivázanou ke krku svému ani ji nerozevírej příliš široce, abys nebyl pomlouván a neupadl v nouzi."
    },
    {
      "resource_id": 26,
      "text": "Pán tvůj otevřenou rukou uštědřuje obživu anebo ji odměřuje, komu chce, neboť On dobře je zpraven o služebnících Svých a jasně je zří."
    },
    {
      "resource_id": 26,
      "text": "Nezabíjejte děti své z obavy před zchudnutím, vždyť My jim i vám obživu uštědříme. A jejich zabíjení je hříchem velkým."
    },
    {
      "resource_id": 26,
      "text": "A nezabíjejte osoby, jež Bůh zakázal zabíjet, leda podle práva. A byl-li někdo zabit nespravedlivě, dali jsme jeho nejbližšímu pravomoc jej pomstít, nechť však při zabití nepřehání, vždyť zajisté mu bude pomoženo."
    },
    {
      "resource_id": 26,
      "text": "A nepřibližujte se k majetku sirotka, leda způsobem co nejlepším, pokud nedosáhne dospělosti. Dodržujte věrně závazky své, neboť žádáno bude zúčtování o závazku!"
    },
    {
      "resource_id": 26,
      "text": "A buďte spravedliví v míře, když odměřujete, a važte vahami přímými - to pro vás je lepší i nejlepší co do výsledku."
    },
    {
      "resource_id": 26,
      "text": "A nenásleduj to, o čem vědění nemáš, vždyť sluch, zrak i srdce budou všechny žádány, aby počet vydaly."
    },
    {
      "resource_id": 26,
      "text": "A nevykračuj si po zemi troufale, vždyť zemi nemůžeš rozpoltit a nedosáhneš výškou svou hor vrcholku."
    },
    {
      "resource_id": 26,
      "text": "To všechno je špatností u Pána tvého a je mu to odporné."
    },
    {
      "resource_id": 26,
      "text": "A toto je část toho, co vnukl ti Pán tvůj z moudrosti Své. A nedávej vedle Boha božstvo jiné, bys nebyl do pekla uvržen, potupen a zatracen!"
    },
    {
      "resource_id": 26,
      "text": "Což Pán váš přednostně vás syny vyznamenal, zatímco sám pro sebe si z andělů dcery vzal? Vy věru hovoříte slova nehorázná!"
    },
    {
      "resource_id": 26,
      "text": "A vysvětlili jsme to v Koránu tomto, aby se upamatovali, avšak to jen rozmnožilo odpor jejich."
    },
    {
      "resource_id": 26,
      "text": "Rci: \"Kdyby byla vedle Něho ještě božstva jiná, jak říkají, věru by usilovala najít k Pánu trůnu cestu."
    },
    {
      "resource_id": 26,
      "text": "Sláva Jemu - a oč vznešenější je On než to, co o něm říkají, povýšením velikým!\""
    },
    {
      "resource_id": 26,
      "text": "A pěje slávu Jeho sedm nebes a země i vše, co na nich je. A není věci, jež by chválu Jeho neslavila, avšak vy nevěřící slavení jejich nechápete. On věru mírný je i odpouštějící."
    },
    {
      "resource_id": 26,
      "text": "Když přednášíš Korán, spouštíme mezi tebe a ty, kdož nevěří v život budoucí, závěs zahalující"
    },
    {
      "resource_id": 26,
      "text": "a na srdce jejich clony klademe, takže jej nechápou, a hluchotu do jejich uší: A když se v Koránu zmiňuješ o Pána svého jedinosti, zády se obracejí s nechutí."
    },
    {
      "resource_id": 26,
      "text": "My dobře víme, jakým způsobem naslouchají, když k tobě uši natahují a když tajně rozmlouvají a když nespravedliví říkají: \"Vy následujete jen člověka očarovaného!\""
    },
    {
      "resource_id": 26,
      "text": "Pohleď jen, jaká podobenství o tobě uvádějí, jak bloudí a nalézt cestu nemohou"
    },
    {
      "resource_id": 26,
      "text": "a říkají: \"Až staneme se kostmi a prachem, budeme vzkříšeni nějakým novým stvořením?\""
    },
    {
      "resource_id": 26,
      "text": "Odpověz: \"I kdybyste byli kamenem nebo železem"
    },
    {
      "resource_id": 26,
      "text": "či jakýmkoliv stvořením, jehož vzkříšení se zdá nemožné hrudím vašim!\" A řeknou: \"A kdo nás k životu navrátí?\" Odpověz: \"Ten, jenž stvořil vás poprvé.\" A budou nad tebou hlavami potřásat a zeptají se: \"A kdy to bude?\" Odpověz jim: \"Možná že je to už blízko!"
    },
    {
      "resource_id": 26,
      "text": "V ten den, kdy On vás zavolá a vy odpovíte voláním chvály Jeho, usoudíte, že zůstali jste v hrobech svých jen maličko.\""
    },
    {
      "resource_id": 26,
      "text": "Řekni služebníkům Mým, aby hovořili jen to, co nejlepší je. A satan věru rozsévá mezi vámi rozkol, vždyť satan člověku je zjevným nepřítelem."
    },
    {
      "resource_id": 26,
      "text": "Pán váš zná vás nejlépe, a zachce-li se Mu, smiluje se nad vámi, a bude-li chtít, potrestá vás. A neposlali jsme tě, abys byl nad nimi dozorcem."
    },
    {
      "resource_id": 26,
      "text": "Pán tvůj zná nejlépe ty, kdož na nebesích jsou i na zemi. A věru jsme posly některé nad druhými vyznamenali a Davidovi jsme žaltář dali."
    },
    {
      "resource_id": 26,
      "text": "Rci: \"Jen si vzývejte ty, jež jste si vedle Něho vymyslili! Ti mocí žádnou nevládnou, aby od vás neštěstí odvrátili či je změnili.\""
    },
    {
      "resource_id": 26,
      "text": "Ti, které vzývají, sami prostředek hledají, jak co nejvíce se přiblížit k Pánu svému, v milost Jeho doufajíce a trestu Jeho se obávajíce, neboť Pána tvého trest je věru obav hodný."
    },
    {
      "resource_id": 26,
      "text": "A nebylo města bezbožného, jež bychom nebyli zahubili či trestem strašným nepotrestali přede dnem zmrtvýchvstání; a takto je to napsáno v Knize původní."
    },
    {
      "resource_id": 26,
      "text": "A zabránilo nám v tom, abychom znamení seslali, leda to, že národy dávné za lež je prohlašovaly. A Thamúdovcům jsme velbloudici jako ukázku znamení dali, však bezbožně s ní nakládali. A My znamení Svá jen pro postrašení sesíláme."
    },
    {
      "resource_id": 26,
      "text": "A hle, pravili jsme ti: \"Pán tvůj objímá lidi (ve vševědoucnosti své)!\" A učinili jsme vidění, jež jsme ti ukázali, jen pokušením pro lidi a taktéž i strom prokletý v Koránu. My strach jim naháníme, však to jen jejich vzpurnost velkou posiluje."
    },
    {
      "resource_id": 26,
      "text": "A hle, pravili jsme k andělům: \"Padněte na zem před Adamem!\" I padli všichni kromě Iblíse, jenž řekl: \"Mám padnout na zem před tím, jehož jsi z hlíny stvořil?"
    },
    {
      "resource_id": 26,
      "text": "Vidíš tohoto, jehož jsi poctil více než mne? Dáš-li mi odklad až do dne zmrtvýchvstání, já věru zkrotím potomstvo jeho všechno kromě několika málo!\""
    },
    {
      "resource_id": 26,
      "text": "I řekl Bůh: \"Odejdi! A kdo z nich tě bude následovat, tomu peklo bude odměnou bohatou."
    },
    {
      "resource_id": 26,
      "text": "Sváděj tedy hlasem svým ty z nich, které můžeš, a zaútoč na ně jízdou svou i pěchotou, staň se společníkem majetku jejich i dětí a sliby jim čiň, vždyť sliby satanovy jsou jen šalbou pouhou."
    },
    {
      "resource_id": 26,
      "text": "Nad služebníky Mými však pravomoc nebudeš mít žádnou!\" Pán tvůj pak stačí jim co ochránce!"
    },
    {
      "resource_id": 26,
      "text": "Pán váš je ten, jenž pro vás sune lodi na moři, abyste mohli hledat podíl z dobrodiní Jeho; a On vůči vám je slitovný."
    },
    {
      "resource_id": 26,
      "text": "A když postihne vás pohroma na moři, vzdálí se od vás ti, které vedle Něho vzýváte, když však zachrání vás na pevnině, tu odvrátíte se - vždyť člověk je věru nevděčný."
    },
    {
      "resource_id": 26,
      "text": "Jste si tak jisti, že On s vámi nepotopí okraj souše nebo že na vás nepošle bouři písečnou? Potom už nenajdete pro sebe ochránce jediného."
    },
    {
      "resource_id": 26,
      "text": "Anebo jste si tak jisti, že vás neuvrhne do tohoto nebezpečí podruhé a že na vás nepošle vítr bouřlivý a nezahubí vás za to, že jste byli nevděční? Potom už nenajdete proti Nám pomocníka žádného."
    },
    {
      "resource_id": 26,
      "text": "Věru jsme milostí Svou syny Adamovy poctili a na pevnině i na moři jsme je nosili a obživu jsme jim uštědřili výtečnou a před mnohými z těch, jež jsme stvořili, přednost jsme jim dali významnou."
    },
    {
      "resource_id": 26,
      "text": "Přijde den, kdy zavoláme lidi všechny i s jejich záznamy; a komu bude dána kniha jeho do pravice - ti čísti budou z knihy své a nebudou ani o nitku ošizeni."
    },
    {
      "resource_id": 26,
      "text": "A kdo v tomto životě slepý byl, bude slepý i v onom a ještě více z cesty zbloudí."
    },
    {
      "resource_id": 26,
      "text": "A věru by tě byli nevěřící málem zlákali od toho, co jsme ti vnukli, aby sis o Nás vymyslil něco jiného -a tehdy byli by si tě vzali za přítele svého."
    },
    {
      "resource_id": 26,
      "text": "A kdybychom tě nebyli posílili, byl by ses málem k nim přiklonil, byť i nemnoho. . ."
    },
    {
      "resource_id": 26,
      "text": "Tehdy bychom ti byli dali okusit dvojnásob v životě i dvojnásob ve smrti a nebyl bys našel proti Nám pomocníka žádného."
    },
    {
      "resource_id": 26,
      "text": "A byli by tě málem donutili k opuštění země této, aby tě z ní vyhnali. Avšak zůstali by v ní po odchodu tvém jen nedlouho,"
    },
    {
      "resource_id": 26,
      "text": "podle obvyklého osudu těch poslů, jež vyslali jsme již před tebou - vždyť ve zvyklostech Našich nenalezneš odchýlení nijakého."
    },
    {
      "resource_id": 26,
      "text": "Konej modlitbu při sklonku slunce až do setmění nočního a přednášej Korán za jitra, vždyť přednášení jitřní je před svědky konáno."
    },
    {
      "resource_id": 26,
      "text": "A za noci bdi v přednášení z dodatečné horlivosti pro sebe - možná že Pán tvůj tě pošle na místo, jež je chváleno."
    },
    {
      "resource_id": 26,
      "text": "A rci: \"Pane, dej mi vstoupit vstoupením spravedlivým a dej mi vyjít vyjitím spravedlivým. A dej mi od Sebe zplnomocnění jako pomoc!\""
    },
    {
      "resource_id": 26,
      "text": "A rci: \"Přišla pravda a zmizel klam, a věru klam je něčím, co zmizí.\""
    },
    {
      "resource_id": 26,
      "text": "A sesíláme v Koránu to, co lékem je i milosrdenstvím pro věřící, však nespravedlivým to jen ztrátu zvětšuje."
    },
    {
      "resource_id": 26,
      "text": "A sesíláme v Koránu to, co lékem je i milosrdenstvím pro věřící, však nespravedlivým to jen ztrátu zvětšuje."
    },
    {
      "resource_id": 26,
      "text": "Když člověka dobrodiním zahrnujeme, odvrací se a vzdaluje se, když však neštěstí se ho dotkne, tu zoufalý je."
    },
    {
      "resource_id": 26,
      "text": "Rci: \"Každý jedná podle způsobu svého a Pán váš dobře ví, kdo nejlépe je veden po cestě Jeho.\""
    },
    {
      "resource_id": 26,
      "text": "A vyptávat se tě budou na Ducha. Odpověz: \"Duch přichází z rozkazu Pána mého a bylo vám dáno z vědění, jen ne mnoho.\""
    },
    {
      "resource_id": 26,
      "text": "Kdybychom chtěli, věru bychom odnesli to, co jsme ti vnukli, a potom bys nenašel proti Nám ochránce žádného ve věci té,"
    },
    {
      "resource_id": 26,
      "text": "leda z milosrdenství Pána svého, jehož přízeň vůči tobě veliká je zajisté."
    },
    {
      "resource_id": 26,
      "text": "Rci: \"I kdyby se lidé a džinové spojili, aby něco podobného Koránu tomuto vytvořili, nebyli by schopni přijít s něčím podobným, byť by si vzájemně byli pomocníky.\""
    },
    {
      "resource_id": 26,
      "text": "A v Koránu tomto jsme vskutku lidem různé druhy podobenství vyložili, avšak většina z nich vše kromě nevíry odmítá"
    },
    {
      "resource_id": 26,
      "text": "a říká: \"Neuvěříme ti, pokud nedáš vytrysknout před námi ze země prameni"
    },
    {
      "resource_id": 26,
      "text": "nebo nebudeš mít zahradu s datlovníky a vinnou révou a nedáš řekám s hojností vody téci mezi nimi"
    },
    {
      "resource_id": 26,
      "text": "či dokud nenecháš, jak tvrdíš, spadnout na nás nebe po kusech anebo si nepřivedeš Boha a anděly jako ručitele"
    },
    {
      "resource_id": 26,
      "text": "či pokud nebudeš mít dům se zlatými ozdobami anebo sám nevystoupíš na nebe. A neuvěříme ve vystoupení tvé na nebe, pokud nám z něho nesešleš Knihu, již bychom čísti mohli.\" Odpověz: \"Sláva Pánu mému, což nejsem toliko smrtelníkem a poslem?\""
    },
    {
      "resource_id": 26,
      "text": "Co brání těmto lidem, aby uvěřili, když se jim dostalo správného vedení, ne-li to, že říkají: \"Cožpak by Bůh vyslal smrtelníka jako posla Svého?\""
    },
    {
      "resource_id": 26,
      "text": "Odpověz: \"Kdyby na zemi andělé byli a v míru po ní chodili, věru bychom k nim seslali z nebe anděla jako posla Svého.\""
    },
    {
      "resource_id": 26,
      "text": "Rci: \"Bůh stačí mi jako svědek mezi mnou a vámi, neboť On o služebnících Svých dobře zpraven je a jasně zří je.\""
    },
    {
      "resource_id": 26,
      "text": "Ten, koho Bůh vede, dobře je veden, však pro ty, jimž zbloudit dal, nenalezneš ochránce mimo Něho. A v den zmrtvýchvstání je shromáždíme plazící se na tvářích, slepé, němé a hluché; útočištěm jejich pak bude peklo, a kdykoliv uhasínat bude, My přidáme více žáru pro ně."
    },
    {
      "resource_id": 26,
      "text": "Toto odměnou jejich bude za to, že ve znamení Naše nevěřili a říkali: Až staneme se kostmi a prachem, budeme vzkříšeni nějakým novým stvořením?"
    },
    {
      "resource_id": 26,
      "text": "Což nevidí, že Bůh, jenž stvořil nebesa a zemi, je schopen stvořit jiné podobné jim? A stanovil jim lhůtu, o níž pochyby není, avšak nespravedliví odmítají vše kromě nevíry."
    },
    {
      "resource_id": 26,
      "text": "Rci: \"Kdybyste vlastnili pokladnice milosrdenství Pána mého, věru byste je střežili ze strachu před spotřebováním, neboť člověk je velmi lakomý.\""
    },
    {
      "resource_id": 26,
      "text": "A kdysi jsme dali Mojžíšovi devět znamení zřetelných. Zeptej se dítek Izraele na to, jak přišel k oněm a Faraón mu řekl: \"Mojžíši, já domnívám se, žes očarovaný!\""
    },
    {
      "resource_id": 26,
      "text": "Mojžíš odpověděl: \"Ty věru víš, že to byl jedině Pán nebes a země, jenž seslal to jako znamení objasňující. A já se domnívám, Faraóne, že ke zkáze jsi odsouzený!\""
    },
    {
      "resource_id": 26,
      "text": "A chtěl je Faraón ze země vypudit, avšak utopili jsme jej i ty, kdož byli s ním, všechny"
    },
    {
      "resource_id": 26,
      "text": "a řekli jsme poté dítkám Izraele: \"Obývejte tuto zem, a až přijde čas slíbený Hodiny poslední, v houfu vás přivedeme!\""
    },
    {
      "resource_id": 26,
      "text": "A seslali jsme jej s pravdou a s pravdou také sestoupil. A vyslali jsme tě pouze, abys hlasatelem byl zvěsti radostné a varovatelem."
    },
    {
      "resource_id": 26,
      "text": "A Korán jsme rozdělili, abys jej přednášel lidem pozvolna, a seslali jsme jej sesláním opakovaným."
    },
    {
      "resource_id": 26,
      "text": "Rci: \"Věřte v něj, nebo nevěřte - ti, kterým dáno vědění bylo již předtím, ti na tváře své padají sklánějíce se, když přednášen je jim,"
    },
    {
      "resource_id": 26,
      "text": "a pronášejí: Sláva Pánu našemu, slib Pána našeho se věru vyplnil!"
    },
    {
      "resource_id": 26,
      "text": "A padali na tváře své plačíce, v pokoře vzrůstající.\""
    },
    {
      "resource_id": 26,
      "text": "Rci: \"Vzývejte Boha či vzývejte Milosrdného,a ať již Jej nazýváte jakýmkoliv jménem, Jemu náleží jména nejkrásnější. A při modlitbě své nemluv ani příliš nahlas, ani příliš potichu, nýbrž hledej mezi obojím cestu střední!\""
    },
    {
      "resource_id": 26,
      "text": "Rci: \"Chvála Bohu, jenž nevzal si pro sebe dítě žádné, jenž nemá společníka ve vládě a nepotřebuje před ponížením ochránce!\" A oslavuj velikost Jeho!"
    }
  ],
  "meta": {
    "translation_name": "Czech",
    "author_name": "Czech",
    "filters": { "resource_id": 26, "chapter_number": "17" }
  }
}
