{
  "translations": [
    {
      "resource_id": 44,
      "text": "Mărire Celui ce l-a purtat în noapte pe robul Său de la Moscheea cea Sfântă la Moscheea cea Îndepărtată cu împrejmuirea pe care am binecuvântat-o ca să-i arătăm din semnele Noastre. El este Auzitorul, Văzătorul."
    },
    {
      "resource_id": 44,
      "text": "Noi i-am dăruit lui Moise Cartea drept călăuzire fiilor lui Israel: “Nu-ţi lua apărător afară de Mine!”"
    },
    {
      "resource_id": 44,
      "text": "Voi, urmaşi ai celor care i-am purtat cu Noe! — el a fost un rob mulţumitor."
    },
    {
      "resource_id": 44,
      "text": "Noi am hotărât în Carte fiilor lui Israel: “Voi veţi semăna stricăciunea de două ori pe pământ, şi cu mare trufie vă veţi purta.”"
    },
    {
      "resource_id": 44,
      "text": "Când prima din aceste două făgăduieli a venit, Noi v-am trimis vouă robi de-ai noştri dăruiţi cu o mare putere şi ei vor cerceta lăuntrul caselor. Atunci făgăduiala se va împlini!"
    },
    {
      "resource_id": 44,
      "text": "Apoi încă o dată v-am dat puterea asupra lor. V-am înmulţit averile şi pruncii şi am făcut din voi un popor numeros."
    },
    {
      "resource_id": 44,
      "text": "Dacă faceţi un bine, vouă înşivă vi-l faceţi, iar dacă faceţi un rău, vouă înşivă vi-l faceţi. Când făgăduiala Vieţii de Apoi se va împlini, vor veni să vă posomorască chipurile şi să intre în moschee aşa cum au mai intrat şi prima oară ca să sfărâme ceea ce au cucerit."
    },
    {
      "resource_id": 44,
      "text": "Poate Domnul vostru vă va milui, însă dacă începeţi iarăşi şi Noi vom începe. Noi am rânduit Gheena temniţă tăgăduitorilor."
    },
    {
      "resource_id": 44,
      "text": "Acest Coran călăuzeşte către ceea ce este mai drept şi vesteşte credincioşilor ce săvârşesc fapte bune că vor avea o mare răsplată,"
    },
    {
      "resource_id": 44,
      "text": "iar celor care nu cred în Viaţa de Apoi, că vor avea o osândă dureroasă."
    },
    {
      "resource_id": 44,
      "text": "Omul cheamă răul precum cheamă şi binele. Omul este întotdeauna grăbit."
    },
    {
      "resource_id": 44,
      "text": "Noi am făcut noaptea şi ziua ca două semne. Semnul nopţii l-am şters, iar semnul zilei l-am rânduit să vă facă să vedeţi ca să căutaţi harul Domnului vostru şi să cunoaşteţi numărul anilor şi socoteala vremii. Toate acestea le-am lămurit adânc."
    },
    {
      "resource_id": 44,
      "text": "Fiecărui om i-am legat soarta de gât şi în Ziua Învierii îi vom scoate o carte pe care o va afla deschisă:"
    },
    {
      "resource_id": 44,
      "text": "“Citeşte-ţi cartea! Ea este de ajuns astăzi ca tu să dai socoteală de tine însuţi.”"
    },
    {
      "resource_id": 44,
      "text": "Cine este bine călăuzit, nu este călăuzit decât pentru sine însuşi. Nimeni nu va căra povara altuia. Niciodata nu am osândit un popor înainte de a-i fi trimis un profet."
    },
    {
      "resource_id": 44,
      "text": "Când am voit să nimicim o cetate, Noi am poruncit îndestulaţilor ei să se dedea la silnicii şi astfel s-a împlinit asupra ei Cuvântul şi Noi am dărâmat-o din temelii."
    },
    {
      "resource_id": 44,
      "text": "Câte leaturi nu am mai nimicit după Noe! Domnul tău este de ajuns ca să vadă şi să cunoască păcatele robilor Săi."
    },
    {
      "resource_id": 44,
      "text": "Celui ce vrea vremelnicia să ştie că Noi ne grăbim să dăruim în ea ceea ce voim şi cui voim. Apoi, Noi îl sortim Gheenei unde va arde umilit, lepădat."
    },
    {
      "resource_id": 44,
      "text": "Cel care vrea Viaţa de Apoi, face tot ce-i stă în putinţă să o capete, căci el este credincios. Pentru zelul lor, cei asemenea lui, vor fi mulţumiţi."
    },
    {
      "resource_id": 44,
      "text": "Noi dăruim din belşug şi unora şi altora din darurile Domnului tău. Darurile Domnului tău nu vor fi oprite nimănui."
    },
    {
      "resource_id": 44,
      "text": "Vezi cum i-am ales pe unii înaintea altora? În Viaţa de Apoi vor fi însă trepte mai înalte şi înălţarea va fi mai mare."
    },
    {
      "resource_id": 44,
      "text": "Nu alătura alt dumnezeu lui Dumnezeu, căci vei fi umilit şi părăsit."
    },
    {
      "resource_id": 44,
      "text": "Domnul tău a hotărât să nu vă închinaţi decât Lui şi să vă purtaţi frumos cu părinţii voştri. Dacă unul dintre ei ori amândoi au îmbătrânit alături de tine nu le spune: “Ptiu!” Nu-i ocărî, ci spune-le vorbe cuviincioase!"
    },
    {
      "resource_id": 44,
      "text": "Asupra lor cu bunătate apleacă aripa duioşiei şi spune: “Domnul meu! Fii milostiv cu ei, precum şi ei au fost cu mine când eram prunc şi m-au crescut.”"
    },
    {
      "resource_id": 44,
      "text": "Domnul vostru ştie prea-bine ce este în sufletele voastre. Dacă sunteţi drepţi, El, celor care se întorc către El, le este Iertător."
    },
    {
      "resource_id": 44,
      "text": "Dă-i aproapelui ce i se cuvine, precum şi sărmanului şi drumeţului, însă nu fi prea risipitor"
    },
    {
      "resource_id": 44,
      "text": "Risipitorii sunt fraţii diavolilor, iar Diavolul este foarte nerecunoscător faţă de Domnul său."
    },
    {
      "resource_id": 44,
      "text": "Dacă fiind în căutarea unei milostivenii de-a Domnului tău în care nădăjduieşti, va trebui să te îndepărtezi de ei, spune-le un cuvânt de alinare."
    },
    {
      "resource_id": 44,
      "text": "Nu-ţi ţine mâna înfiptă în gât, însă nici nu o desface larg, căci atunci te vei afla în ruşine şi mizerie."
    },
    {
      "resource_id": 44,
      "text": "Domnul tău înzestrează cu prisosinţă, însă cu măsură, pe cine voieşte. El este Cunoscător, Văzător al robilor Săi."
    },
    {
      "resource_id": 44,
      "text": "Nu vă ucideţi pruncii de frica sărăciei. Noi le dăruim traiul lor alături de al vostru. Uciderea lor este un păcat greu."
    },
    {
      "resource_id": 44,
      "text": "Nu vă apropiaţi de curvie, căci este ruşinoasă şi o cale rea!"
    },
    {
      "resource_id": 44,
      "text": "Nu ucideţi omul, căci Dumnezeu v-a oprit aceasta, ci doar întru dreptate. Dacă cineva este ucis pe nedrept, Noi îi dăm oblăduitorului său împuternicire, însă să nu ucidă în neştire! Da, el va fi ajutat!"
    },
    {
      "resource_id": 44,
      "text": "Nu vă apropiaţi de averea orfanului decât pentru a-i face un bine, până când ajunge la vârsta împlinirii. Ţineţi-vă legământul, căci legământul va fi cercetat."
    },
    {
      "resource_id": 44,
      "text": "Ţineţi măsura când măsuraţi şi cântăriţi cu cântarul cel drept, căci aceasta are o prea-bună şi prea frumoasă tâlcuire."
    },
    {
      "resource_id": 44,
      "text": "Nu urma ceva de care nu ai ştiinţă, căci şi auzul şi văzul şi inima vor da socoteală!"
    },
    {
      "resource_id": 44,
      "text": "Nu umbla pe pământ cu ifose, căci tu nu poţi sfâşia pământul, şi nici să atingi munţii în înălţime!"
    },
    {
      "resource_id": 44,
      "text": "Toate acestea sunt rele şi urâte înaintea lui Dumnezeu."
    },
    {
      "resource_id": 44,
      "text": "Aceasta este ceea ce Domnul tău ţi-a dezvăluit din înţelepciune. Nu alătura alt dumnezeu lui Dumnezeu, căci astfel vei fi aruncat în Gheena certat, lepădat."
    },
    {
      "resource_id": 44,
      "text": "Domnul vostru a ales pentru voi fii, iar el şi-ar fi luat fiice dintre îngeri? O vorbă grea este ceea ce spuneţi!"
    },
    {
      "resource_id": 44,
      "text": "Noi am dat tâlcuri în acest Coran ca oamenii să chibzuiască, însă aceasta nu le sporeşte decât sila."
    },
    {
      "resource_id": 44,
      "text": "Spune: “Dacă aşa cum spun ei, ar mai fi şi alţi dumnezei alături de El, ei ar căuta spre Stăpânul Tronului o cale.”"
    },
    {
      "resource_id": 44,
      "text": "Mărire Lui şi înălţare! El este mult prea înalt faţă de ceea ce spun!"
    },
    {
      "resource_id": 44,
      "text": "Pe El îl preamăresc cele şapte ceruri, pământul şi cei din ele. Nu este nimic care să nu-l preamărească cu laude, însă voi nu înţelegeţi preamărirea lor. Dumnezeu este Blând, Iertător."
    },
    {
      "resource_id": 44,
      "text": "Când tu reciţi Coranul, Noi punem un văl desfăşurat între tine şi cei care nu cred în Viaţa de Apoi."
    },
    {
      "resource_id": 44,
      "text": "Noi le-am pus un văl gros peste inimi ca să nu înţeleagă şi în urechi le-am pus surzenie. Când în Coran tu-l chemi pe Domnul tău, Unul, ei întorc spatele cu silă."
    },
    {
      "resource_id": 44,
      "text": "Noi ştim prea-bine ceea ce ei ascultă când te ascultă şi când la sfaturile tainice cei nedrepţi spun: “Voi nu urmaţi decât un bărbat vrăjit!”"
    },
    {
      "resource_id": 44,
      "text": "Vezi asemănările pe care ţi le fac! Ei se rătăcesc însă şi nu mai pot afla vreo cale!"
    },
    {
      "resource_id": 44,
      "text": "Ei spun: “Când vom fi oseminte şi ţărână, vom mai fi sculaţi ca o nouă făptură?”"
    },
    { "resource_id": 44, "text": "Spune: “Chiar de-aţi fi piatră ori fier," },
    {
      "resource_id": 44,
      "text": "ori orice alt lucru ce în minţile voastre ar fi mare...!” Ei vor spune: “Cine o să ne aducă înapoi?” Spune: “Cel ce v-a creat şi prima oară.” Ei vor da din cap către tine şi vor spune: “Când va să fie?” Spune: “S-ar putea să fie curând."
    },
    {
      "resource_id": 44,
      "text": "În Ziua când Dumnezeu vă va chema voi îi veţi răspunde cu laude şi veţi socoti că n-aţi zăcut decât puţin.”"
    },
    {
      "resource_id": 44,
      "text": "Spune-le robilor Mei să rostească ceea ce este mai frumos. Diavolul se strecoară printre ei. Diavolul este omului vrăjmaş făţiş."
    },
    {
      "resource_id": 44,
      "text": "Domnul vostru vă cunoaşte prea bine. De va voi, vă va milui; de va voi, vă va osândi. Noi nu te-am trimis ca să le fii lor apărător."
    },
    {
      "resource_id": 44,
      "text": "Domnul tău îi cunoaşte prea-bine pe cei din ceruri şi de pe pământ. Noi i-am ales pe unii profeţi înaintea altora şi Noi i-am dăruit lui David Psalmii."
    },
    {
      "resource_id": 44,
      "text": "Spune: “Chemaţi-i pe cei pe care vi-i închipuiţi în locul Lui: ei nu vor putea îndepărta răul de la voi şi nici da o altă întorsătură.”"
    },
    {
      "resource_id": 44,
      "text": "Chiar cei pe care ei îi cheamă, caută către Domnul lor calea de a fi cât mai aproape şi nădăjduiesc în milostivenia Sa, căci se tem de osânda Lui. Osânda Domnului tău este aprigă."
    },
    {
      "resource_id": 44,
      "text": "Nu va fi cetate pe care Noi să n-o nimicim înainte de Ziua Învierii, şi pe care să n-o osândim la o osândă aprigă. Aşa este scris în Carte!"
    },
    {
      "resource_id": 44,
      "text": "Nimic nu ne împiedică să trimitem semne, chiar dacă cei dintâi le-au socotit minciuni. Noi le-am dăruit tamudiţilor cămila ca să-i facă să vadă, însă ei au chinuit-o. Noi nu trimitem semne decât spre înfricoşare."
    },
    {
      "resource_id": 44,
      "text": "Când Noi ţi-am spus că Domnul tău îi cuprinde pe toţi oamenii, Noi n-am făcut din vedenia pe care ţi-am arătat-o şi nici din copacul blestemat din Coran decât o ispită pentru oameni. Noi îi înfricoşăm, însă aceasta le sporeşte doar răzvrătirea cea mare."
    },
    {
      "resource_id": 44,
      "text": "Când le-am spus îngerilor: “Prosternaţi-vă înaintea lui Adam!”, toţi se prosternară afară de Iblis care spuse: “Să mă prosternez dinaintea celui pe care Tu l-ai făcut din lut?”"
    },
    {
      "resource_id": 44,
      "text": "El mai spuse: “Ce părere ai? Dacă mă păsuieşti până în Ziua Învierii, eu îi voi supune — în afara câtorva — pe urmaşii acestuia pe care Tu îl cinsteşti mai mult decât pe mine.”"
    },
    {
      "resource_id": 44,
      "text": "Dumnezeu spuse: “Cel care te va urma să ştie că Gheena va fi răsplata voastră, o răsplată din belşug!"
    },
    {
      "resource_id": 44,
      "text": "Tulbură cu glasul tău pe cei pe care vei putea! Adu asupra lor călăreţii şi pedestraşii tăi! Alătură-te lor la averile şi copiii lor! Fă-le făgăduieli!” Ceea ce făgăduieşte Diavolul este numai spre amăgire."
    },
    {
      "resource_id": 44,
      "text": "“Cât despre robii Mei, tu nu ai nici o împuternicire asupra lor. Domnul tău este de ajuns ca apărător.”"
    },
    {
      "resource_id": 44,
      "text": "Domnul vostru vă mână corabia pe mare ca voi să căutaţi harul Său. El este Milostiv cu voi."
    },
    {
      "resource_id": 44,
      "text": "Dacă un rău vă atinge pe mare, cei pe care-i chemaţi în locul Lui se rătăcesc, iar când vă mântuim, ducându-vă pe uscat, vă împotriviţi. Omul este tăgăduitor!"
    },
    {
      "resource_id": 44,
      "text": "Sunteţi siguri că Dumnezeu nu vă va scufunda într-o crăpătură a uscatului ori că nu va trimite asupra voastră o furtună de pietre, şi atunci nu veţi afla nici un apărător?"
    },
    {
      "resource_id": 44,
      "text": "Ori sunteţi siguri că nu vă va aduce înapoi încă o dată, că nu va trimite asupra voastră un vârtej ce vă va îneca pentru ceea ce tăgăduiţi? Nu veţi afla pe nimeni care să vă ia, împotriva Noastră, apărarea!"
    },
    {
      "resource_id": 44,
      "text": "Noi i-am preacinstit pe fiii lui Adam. Noi i-am purtat pe uscat şi pe mare şi i-am înzestrat cu cele bune. Noi i-am ales înaintea multora dintre cei pe care i-am creat."
    },
    {
      "resource_id": 44,
      "text": "În Ziua când îi vom chema pe toţi oamenii prin căpeteniile lor, cei cărora li s-a dat cartea în dreapta, aceia vor citi cartea lor şi nu vor fi nedreptăţiţi nici cât un fitil."
    },
    {
      "resource_id": 44,
      "text": "Cel care este orb pe lumea aceasta, va fi orb şi în Viaţa de Apoi, şi chiar încă mai rătăcit."
    },
    {
      "resource_id": 44,
      "text": "Ei au fost cât pe aici să te amăgească de la ceea ce ţi-am dezvăluit, ca tu să născoceşti despre Noi altceva. Atunci, ei te-ar fi luat prieten."
    },
    {
      "resource_id": 44,
      "text": "Dacă Noi nu te-am fi întărit, tu mai că te-ai fi aplecat către ei."
    },
    {
      "resource_id": 44,
      "text": "Atunci ţi-am fi dat să guşti îndoit viaţa şi îndoit moartea. N-ai fi aflat împotriva Noastră nici un ajutor."
    },
    {
      "resource_id": 44,
      "text": "Ei te-au tulburat în acest ţinut ca să te izgonească din el, însă nici ei nu vor sta în urma ta decât puţin,"
    },
    {
      "resource_id": 44,
      "text": "după obiceiul trimişilor Noştri pe care i-am trimis înaintea ta. Tu nu vei afla nici o schimbare în obiceiul Nostru."
    },
    {
      "resource_id": 44,
      "text": "Săvârşeşte-ţi rugăciunea de după asfinţitul soarelui până la căderea nopţii. Fă o citire în zori, căci citirea din zori are martori."
    },
    {
      "resource_id": 44,
      "text": "Veghează din noapte, căci aceasta îţi este o vrednicie. Poate Domnul tău te va scula într-un loc lăudat."
    },
    {
      "resource_id": 44,
      "text": "Spune: “Domnul meu! Fă-mă să intru pe intrarea cea dreaptă şi să ies pe ieşirea cea dreaptă. Fă-mi de la Tine împuternicire ajutătoare!”"
    },
    {
      "resource_id": 44,
      "text": "Spune: “Adevărul a venit, deşărtăciunea a pierit. Deşărtăciunea este pieritoare!”"
    },
    {
      "resource_id": 44,
      "text": "Noi pogorâm din Coran tămăduire şi milostivenie pentru credincioşi, însă celor nedrepţi le sporeşte pieirea."
    },
    {
      "resource_id": 44,
      "text": "Când îl copleşim pe om cu binefaceri, el se împotriveşte şi o apucă într-o parte. Când răul îl loveşte, este deznădăjduit."
    },
    {
      "resource_id": 44,
      "text": "Spune: “Fiecare trudeşte în felul său, însă Domnul vostru cunoaşte prea-bine pe cel care este pe calea dreaptă!”"
    },
    {
      "resource_id": 44,
      "text": "Ei te vor întreba despre Duh. Spune: “Duhul este din porunca Domnului meu, însă vouă vi s-a dat doar puţină ştiinţă."
    },
    {
      "resource_id": 44,
      "text": "Şi dacă am voi, am lua înapoi ceea ce ţi-am dezvăluit. Tu nu vei afla nici un apărător împotriva Noastră,"
    },
    {
      "resource_id": 44,
      "text": "afară de milostivenia Domnului tău, căci harul Său asupra ta este mare!"
    },
    {
      "resource_id": 44,
      "text": "Spune: “Dacă oamenii şi ginii s-ar strânge ca să facă ceva asemenea acestui Coran, ei nu vor face nimic care să-i semene, chiar dacă s-ar sprijini unii pe alţii.”"
    },
    {
      "resource_id": 44,
      "text": "Noi am dat oamenilor în acest Coran pilde de tot soiul, însă cei mai mulţi oameni refuză orice, afară de a fi tăgăduitori."
    },
    {
      "resource_id": 44,
      "text": "Ei au spus: “Noi nu-ţi vom crede ţie până ce nu vei face să ne ţâşnească nouă din pământ un izvor,"
    },
    {
      "resource_id": 44,
      "text": "ori până ce nu vei avea o grădină de curmali şi vie în mijlocul căreia să faci să ţâşnească pâraie îmbelşugate,"
    },
    {
      "resource_id": 44,
      "text": "ori, după cum ai pretins, până ce nu vei prăvăli cerul în bucăţi asupra noastră, ori până ce nu-i vei aduce pe Dumnezeu şi pe îngeri, chezăşie,"
    },
    {
      "resource_id": 44,
      "text": "ori până ce nu vei avea o casă plină de podoabe, ori până ce nu te vei înălţa la cer. Şi nici atunci nu vom crede în înălţarea ta, dacă nu vei pogorî asupra noastră o Carte pe care s-o citim.” Spune: “Mărire Domnului meu! Oare eu nu sunt doar un om, un trimis?”"
    },
    {
      "resource_id": 44,
      "text": "Nimic nu i-ar împiedica să creadă când le vine călăuzirea, dacă nu ar spune: “Dumnezeu a trimis un om ca trimis?”"
    },
    {
      "resource_id": 44,
      "text": "Spune: “Dacă pe pământ ar fi fost îngeri care să umble în tihnă, atunci am fi pogorât din cer asupra lor un înger ca trimis.”"
    },
    {
      "resource_id": 44,
      "text": "Spune: “Dumnezeu este de ajuns ca Martor între mine şi voi. El este Cunoscător, Văzător al robilor Săi."
    },
    {
      "resource_id": 44,
      "text": "Cel pe care-l călăuzeşte Dumnezeu este bine călăuzit. Tu nu vei afla călăuză, afară de El, celor pe care îi rătăceşte. În Ziua Învierii îi vom strânge faţă în faţă: orbi, muţi şi surzi. Limanul lor va fi Gheena. De fiece dată când focul se va potoli, Noi le vom înteţi flacăra arzătoare."
    },
    {
      "resource_id": 44,
      "text": "Aceasta este răsplata lor pentru că au tăgăduit semnele Noastre şi pentru că au spus: “Când vom fi oseminte şi ţărână, vom mai fi sculaţi ca o nouă făptură?”"
    },
    {
      "resource_id": 44,
      "text": "Ei nu-şi dau seama că Dumnezeu care a creat cerurile şi pământul poate crea iarăşi alţii asemenea lor? El le-a hotărât un soroc, fără nici o îndoială asupra-i, însă cei nedrepţi refuză orice, în afară de a fi tăgăduitori."
    },
    {
      "resource_id": 44,
      "text": "Spune: “Dacă stăpâniţi comori din mila Domnului meu, voi le păstraţi bine de teamă să nu se împrăştie.” Omul este foarte zgârcit!"
    },
    {
      "resource_id": 44,
      "text": "Noi i-am dat lui Moise nouă semne ca dovezi vădite. Întreabă-i pe fiii lui Israel! Când el a venit la ei, Faraon i-a spus: “O, Moise! Eu cred că eşti vrăjit!”"
    },
    {
      "resource_id": 44,
      "text": "El spuse: “Tu ştii că acestea nu au fost pogorâte decât de la Domnul cerurilor şi al pământului ca semne vădite. O, Faraon! Eu cred că eşti pierdut!"
    },
    {
      "resource_id": 44,
      "text": "Faraon a vrut să-l izgonească din ţară, însă Noi l-am înecat pe el şi pe toţi cei dimpreună cu el."
    },
    {
      "resource_id": 44,
      "text": "După el, le-am spus fiilor lui Israel: “Locuiţi pământul, însă când va veni făgăduiala Vieţii de Apoi, vă vom aduce laolaltă.”"
    },
    {
      "resource_id": 44,
      "text": "Întru Adevăr l-am pogorât şi întru Adevăr a coborât. Noi nu te-am trimis decât ca vestitor şi predicator."
    },
    {
      "resource_id": 44,
      "text": "Noi ţi-am împărţit acest Coran ca tu să-l citeşti oamenilor pe îndelete şi Noi l-am pogorât rând pe rând."
    },
    {
      "resource_id": 44,
      "text": "Spune: “Credeţi în el ori nu credeţi?!” Cei cărora li s-a dat ştiinţa cad cu faţa la pământ când li se recită Coranul."
    },
    {
      "resource_id": 44,
      "text": "Ei spun: “Mărire Domnului nostru! Făgăduiala Domnului nostru se va împlini!”"
    },
    {
      "resource_id": 44,
      "text": "Ei cad cu faţa la pământ plângând şi smerenia lor este tot mai mare."
    },
    {
      "resource_id": 44,
      "text": "Spune: “Chemaţi-L Dumnezeu ori chemaţi-L Milostivul, căci oricum L-aţi chema, cele mai frumoase nume ale Lui sunt.” Nu rosti rugăciunile în gura mare, însă nici nu le şopti, ci caută o cale de mijloc"
    },
    {
      "resource_id": 44,
      "text": "şi spune: “Laudă lui Dumnezeu! El nu şi-a dăruit lui însuşi fii. El nu are pe nimeni alături în împărăţia Sa. El nu are oblăduitor în faţa umilirii. Pe El preamăreşte-L cu preamărire!"
    }
  ],
  "meta": {
    "translation_name": "Grigore",
    "author_name": "George Grigore",
    "filters": { "resource_id": 44, "chapter_number": "17" }
  }
}
