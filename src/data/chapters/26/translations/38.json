{
  "translations": [
    {
      "resource_id": 38,
      "text": "Ta, Sin, Mim. (So Allah i Matao ko paka-aantapan Iyan on.)"
    },
    {
      "resource_id": 38,
      "text": "Giyaya na manga ayat ko kitab a miyakawsai."
    },
    {
      "resource_id": 38,
      "text": "Baandang ka mapakapaggt a ginawang ka (hay Mohammad) ko di iran kabaloy a khipaparatiyaya."
    },
    {
      "resource_id": 38,
      "text": "O kabaya Ami, na pakatoronan Ami siran a phoon ko langit sa tanda, na matatap so manga lig iran sa kapakasosondong iran on."
    },
    {
      "resource_id": 38,
      "text": "Na da a phakatalingoma kiran a pananadm a phoon ko (Allah a) Masalinggagaw, a bago, a ba siran da mabaloy a khitatalikhod Rkaniyan."
    },
    {
      "resource_id": 38,
      "text": "Na sabnar a piyakambokhag iran (so Rasol): Na phakatalingoma kiran dn so manga totholan ko miyabaloy siran on a gi iran zandagan!"
    },
    {
      "resource_id": 38,
      "text": "Ba iran da maylay so lopa, - ay kadakl a piyakatho Ami ron ko oman i sasoson a mapiya?"
    },
    {
      "resource_id": 38,
      "text": "Mataan! a adn a matatago roo man a titho a manga tanda: Na da mabaloy so kadaklan kiran a khipaparatiyaya."
    },
    {
      "resource_id": 38,
      "text": "Na mataan! a so Kadnan ka, na titho a Skaniyan so Mabagr, a Makalimoon."
    },
    {
      "resource_id": 38,
      "text": "Na gowani na tiyawag o Kadnan ka so Mosa: \"Song ka ko pagtaw a manga darowaka,\""
    },
    {
      "resource_id": 38,
      "text": "\"Pagtaw o Pir´awn: Ino siran di phananggila?\""
    },
    {
      "resource_id": 38,
      "text": "Pitharo iyan: \"Kadnan ko, mataan! a sakn na ipkhalk akn o ba ako iran pakambokhaga: \""
    },
    {
      "resource_id": 38,
      "text": "\"Go gomagt a rarb akn, go di mapkas a dila akn: Na sogoing ka so Haron (sa mimbabid akn);\""
    },
    {
      "resource_id": 38,
      "text": "\"Go adn a kasalaan ko kiran, na ipkhalk akn oba ako iran bonoa.\""
    },
    {
      "resource_id": 38,
      "text": "Pitharo (o Allah) a: \"Kna pn nai! na lalakaw kano a dowa, rakhs o manga tanda Ami; Mataan! a Skami na babid iyo, a pphamamakin´g.\""
    },
    {
      "resource_id": 38,
      "text": "\"Na song kano ko Pir´awn, na tharoa niyo a: Mataan! a skami na sogo o Kadnan o manga kaadn;\""
    },
    {
      "resource_id": 38,
      "text": "\"Botawaning ka rkami so manga moriyataw o Israil.\""
    },
    {
      "resource_id": 38,
      "text": "Pitharo (o Pir´awn): \"Ba ami ska da pagoyagoyaga sii rkami, ko kawawatai rka, go miyakatarg ka rkami ko kawyagoyag ka sa miyakaphipira ragon?\""
    },
    {
      "resource_id": 38,
      "text": "\"Go pinggolawlang ka so pinggolawlang ka, a so pinggolawlang ka (a kiyapamonoo ka), na ska na miyapd ko da a manga tadm iyan!\""
    },
    {
      "resource_id": 38,
      "text": "Pitharo (o Mosa): \"Miyanggolawla ko oto, na samawto na sakn na pd ko miyangariribat.\""
    },
    {
      "resource_id": 38,
      "text": "\"Na piyalagoyang ko skano, ka kagiya inikalk akn skano; na bigan ako o Kadnan ko sa ongangn, go biyaloy ako Niyan a pd ko manga sogo.\""
    },
    {
      "resource_id": 38,
      "text": "\"Na giyoto man na limo a ipphangalimo o ka rakn oto, sa kiyapangongoripnang ka ko manga moriyataw o Israil!\""
    },
    {
      "resource_id": 38,
      "text": "Pitharo o Pir´awn: \"Na antonaa so Kadnan o manga kaadn?\""
    },
    {
      "resource_id": 38,
      "text": "Pitharo (o Mosa) a: \"So Kadnan o manga langit ago so lopa, go so nganin a pagltan a dowanan, - o skano na khitotomangkd.\""
    },
    {
      "resource_id": 38,
      "text": "Pitharo (o Pir´awn) ko makalilibt on: \"Ba niyo da man´g?\""
    },
    {
      "resource_id": 38,
      "text": "Pitharo (o Mosa) a: \"So Kadnan iyo go Kadnan o manga loks iyo a miyangaoona!\""
    },
    {
      "resource_id": 38,
      "text": "Pitharo (o Pir´awn) a: \"Mataan! a so sogo rkano a so siyogo rkano na mataan a pmbthangn!\""
    },
    {
      "resource_id": 38,
      "text": "Pitharo iyan a: \"Kadnan o sbangan ago so sdpan, go so nganin a pagltan a dowa nan! o skano na zabota niyo!\""
    },
    {
      "resource_id": 38,
      "text": "Pitharo (o Pir´awn) a: \"Mataan a o kowa ka sa tohan a salakaw rakn, na sabnar a itapi ami ska dn ko manga kalaboso!\""
    },
    {
      "resource_id": 38,
      "text": "Pitharo iyan: \"Ati apiya adn a minioma ko rka a tanda a mapayag?\""
    },
    {
      "resource_id": 38,
      "text": "Pitharo (o Pir´awn): \"Na talingomaan ka skaniyan, o miyabaloy ka a pd ko manga bnar!\""
    },
    {
      "resource_id": 38,
      "text": "Na iniithog iyan so badas iyan, na samawto na skaniyan na nipay a mala!"
    },
    {
      "resource_id": 38,
      "text": "Go tiyonggos iyan a lima niyan, na samawto na skaniyan na sindaw (a miyailay o) khibabantay!"
    },
    {
      "resource_id": 38,
      "text": "Pitharo (o Pir´awn) ko manga nakoda a lomilibt on a: \"Mataan aya! a titho a balik mata a lbi a matao: \""
    },
    {
      "resource_id": 38,
      "text": "\"Khabayaan iyan a mapakaawa kano niyan ko lopa iyo sabap ko balik mata niyan; na antonaa i pangoyaw niyo?.\""
    },
    {
      "resource_id": 38,
      "text": "Pitharo iran a: \"Pakalanatang ka skaniyan go so pagari niyan, na sogoing ka so manga ingd sa kalimod iran: \""
    },
    {
      "resource_id": 38,
      "text": "\"Kaan iran rka mawit so oman i balik mata a lbi a matao.\""
    },
    {
      "resource_id": 38,
      "text": "Na miyatimo so manga balik mata ko diyandi a kapthatalabok, ko gawii a miyapnto,"
    },
    {
      "resource_id": 38,
      "text": "Na pitharo ko manga manosiya: \"Ino skano miyatimo kano?\""
    },
    {
      "resource_id": 38,
      "text": "\"Kaan tano kawnoti so manga balik mata, o mabaloy siran a siran i mamakadaag.\""
    },
    {
      "resource_id": 38,
      "text": "Na kagiya a makawma so manga balik mata, na pitharo iran ko Pir´awn: \"Ino mataan! a adn a mapmbagian ami a titho a balas o mabaloy kami a skami i mamakadaag?\""
    },
    {
      "resource_id": 38,
      "text": "Pitharo iyan: \"Oway, go mataan! a skano samawto na pd dn ko manga dadasg (rakn).\""
    },
    {
      "resource_id": 38,
      "text": "Pitharo kiran o Mosa: \"Ithogn iyo so skano na ipagithog iyo!\""
    },
    {
      "resource_id": 38,
      "text": "Na iniithog iran so manga tali ran go so manga badas iran, go pitharo iran: \"Ibt ko mnang o Pir´awn, ka mataan! a sktano na sktano dn i phamakapgs!\""
    },
    {
      "resource_id": 38,
      "text": "Na iniithog o Mosa so badas iyan, na samawto na skaniyan na pphlololokn iyan so ipphanaliba iran!"
    },
    {
      "resource_id": 38,
      "text": "Na miyakasondong so manga balik mata, sa khipakasosodiod,"
    },
    {
      "resource_id": 38,
      "text": "Pitharo iran: \"Piyaratiyaya mi so Kadnan o manga kaadn,\""
    },
    { "resource_id": 38, "text": "\"A Kadnan o Mosa ago so Haron.\"" },
    {
      "resource_id": 38,
      "text": "Pitharo (o Pir´awn) a: \"Piyaratiyaya niyo to a da akn skano pn kaydini; Mataan! a skaniyan na titho a mala rkano a so miyangndao rkano ko balik mata. Na mataan a katokawan iyo dn. Mataan a pamotolan ko dn so manga lima niyo go so manga ai niyo sa di magonod, go mataan a solaan ko skano dn langon!\""
    },
    {
      "resource_id": 38,
      "text": "Pitharo iran: \"A di rkami phakamorala so pkitmo rkami a pd ko siksa sa donya. Mataan! a skami na sii bo ko Kadnan ami phamakandod!\""
    },
    {
      "resource_id": 38,
      "text": "\"Mataan! a skami na maiinam ami a kanapiya rkami o Kadnan ami ko manga sala ami, sa kiyabaloy ami a paganay ko miyamaratiyaya!\""
    },
    {
      "resource_id": 38,
      "text": "Na iniilaham Ami ko Mosa a: \"Panglmn ka so manga oripn ko; mataan! a skano na phanalokonan kano (iran).\""
    },
    {
      "resource_id": 38,
      "text": "Na siyogoan o Pir´awn so manga bandar a ingd sa kalimod iran,"
    },
    {
      "resource_id": 38,
      "text": "(Sa gii niyan tharoon:) \"Mataan! a siran aya na titho a pagtaw a manga iito,\""
    },
    {
      "resource_id": 38,
      "text": "\"Go mataan! a siran na titho tano iran a piyakanggani;\""
    },
    {
      "resource_id": 38,
      "text": "\"Go mataan! a sktano na langon tano dn makaiiktiyar.\""
    },
    {
      "resource_id": 38,
      "text": "Na piyakaawa Ami siran ko manga pamomolan, go so manga bowalan,"
    },
    {
      "resource_id": 38,
      "text": "Go so manga kakawasaan: Go so darpa a mapiya;"
    },
    {
      "resource_id": 38,
      "text": "Lagid oto, na piyakipangowarisan Ami oto ko manga moriyataw o Israil."
    },
    {
      "resource_id": 38,
      "text": "Na pithalokonan iran siran ko kiyasbangi kiran o alongan."
    },
    {
      "resource_id": 38,
      "text": "Na kagiya a makambantaya so dowa a madakl, na pitharo o manga pd o Mosa a: \"Mataan! a sktano na praotn tano dn.\""
    },
    {
      "resource_id": 38,
      "text": "Pitharo (o Mosa): \"Kna pn nai, mataan! a babid akn so Kadnan ko! na thoroon ako Niyan!\""
    },
    {
      "resource_id": 38,
      "text": "Na iniilaham Ami ko Mosa a: \"Bntoln ka so badas ka ko kalodan (na inibntol iyan on). Na miyasray, na mimbaloy so oman i sasray a lagid o palaw a mala.\""
    },
    {
      "resource_id": 38,
      "text": "Na piyakasipg Ami roo so manga salakaw (kiran)."
    },
    {
      "resource_id": 38,
      "text": "Na siyabt Ami so Mosa ago so manga pd iyan, sa langon siran;"
    },
    {
      "resource_id": 38,
      "text": "Oriyan iyan na inld Ami so manga salakaw (kiran)."
    },
    {
      "resource_id": 38,
      "text": "Mataan! a adn a matatago roo man a titho a tanda: Na da mabaloy so kadaklan kiran a khipaparatiyaya."
    },
    {
      "resource_id": 38,
      "text": "Na mataan! a so Kadnan ka na Skaniyan dn i Mabagr, a Makalimoon."
    },
    {
      "resource_id": 38,
      "text": "Na batiyaang ka kiran so totholan ko Ibrahim."
    },
    {
      "resource_id": 38,
      "text": "Gowani na pitharo iyan ki ama iyan go so pagtaw niyan: \"Antonaa i pzimbaan niyo?\""
    },
    {
      "resource_id": 38,
      "text": "Pitharo iran a: \"Pzimba kami sa manga barahala, na gii ami mbabasaalongan an a kapzimba ami ron.\""
    },
    {
      "resource_id": 38,
      "text": "Pitharo iyan a: \"Ino pkhan´g kano iran ko masa a kapphanongganoya niyo (kiran),\""
    },
    {
      "resource_id": 38,
      "text": "\"O di na khapiyaan kano iran, odi na khabinasaan kano iran?\""
    },
    {
      "resource_id": 38,
      "text": "Pitharo iran a: \"Kna, ka miyatoon ami so manga loks ami a lagid oto a gi iran nggolawlaan.\""
    },
    {
      "resource_id": 38,
      "text": "Pitharo iyan: \"Ay gda iyo ko skano na pzimbaan iyo,\""
    },
    {
      "resource_id": 38,
      "text": "\"Skano go so manga loks iyo a miyangaoona?\""
    },
    {
      "resource_id": 38,
      "text": "\"Na mataan! a siran na ridoay akn, inonta so Kadnan o manga kaadn;"
    },
    {
      "resource_id": 38,
      "text": "\"A so miyadn rakn, go Skaniyan i pnggonanao rakn;"
    },
    {
      "resource_id": 38,
      "text": "\"Go Skaniyan i pphakakan rakn, go pphakaynom rakn,"
    },
    {
      "resource_id": 38,
      "text": "\"Go igira a miyasakit ako, na Skaniyan i pphakapiya rakn;"
    },
    {
      "resource_id": 38,
      "text": "\"Go Skaniyan i phakapatay rakn, oriyan iyan na pagoyagn ako Niyan;"
    },
    {
      "resource_id": 38,
      "text": "\"Go Skaniyan i phangangarapanan ko, sa napi Niyan rakn so kasalaan ko ko gawii a kapamalas."
    },
    {
      "resource_id": 38,
      "text": "\"Kadnan ko, bgi akong ka sa ongangn, go tapiin akong Ka ko manga bilangataw;"
    },
    {
      "resource_id": 38,
      "text": "\"Go snggay akong ka sa bantogan a mapiya sii ko phangaoori;"
    },
    {
      "resource_id": 38,
      "text": "\"Go baloya kong ka a pd ko manga waris ko sorga a pakalma;"
    },
    {
      "resource_id": 38,
      "text": "\"Go napiing Ka si ama, mataan! a skaniyan na miyabaloy a pd ko miyangadadadag;"
    },
    {
      "resource_id": 38,
      "text": "\"Go di akong Ka phakarondana ko gawii a kawyag a kiran (ko alongan a qiyamah);"
    },
    {
      "resource_id": 38,
      "text": "\"Gawii a di phakanggay a gona so tamok, go so manga wata,"
    },
    {
      "resource_id": 38,
      "text": "\"Inonta so taw a minitalingoma niyan ko Allah so poso a linang;"
    },
    { "resource_id": 38, "text": "\"Na ipakarani so sorga ko miyamananggila," },
    {
      "resource_id": 38,
      "text": "\"Go pakisandngan so naraka Jahim ko miyangadadadag;"
    },
    {
      "resource_id": 38,
      "text": "\"Go tharoon kiran: Anda so skano na pzimbaan iyo,"
    },
    {
      "resource_id": 38,
      "text": "\"A salakaw ko Allah? Ino khatabangan kano iran, odi na khatabangan iran a ginawa iran?´"
    },
    {
      "resource_id": 38,
      "text": "\"Na panalimpatoon siran roo, - siran ago so miyangadadadag,"
    },
    { "resource_id": 38, "text": "\"Go so pagtaw o iblis sa kasamasama iran." },
    {
      "resource_id": 38,
      "text": "\"Tharoon iran a siran na gii siran roo zasawala:"
    },
    {
      "resource_id": 38,
      "text": "\"Ibt ko Allah, ka mataan a miyatago kami dn ko kadadag a mapayag,"
    },
    {
      "resource_id": 38,
      "text": "\"Gowani a irimbang ami skano ko Kadnan o manga kaadn;"
    },
    {
      "resource_id": 38,
      "text": "\"Na da a miyakadadag rkami a rowar ko manga rarata i ongar."
    },
    { "resource_id": 38, "text": "\"Na da a bagian ami a phamakaogop," },
    {
      "resource_id": 38,
      "text": "\"Go da a bolayoka a gomagt sa ginawa (ko masosowa ami)."
    },
    {
      "resource_id": 38,
      "text": "\"Na o mataan! a adn a kapakakasoy ami (sa doniya), na mabaloy kami a pd ko miyamaratiyaya!\""
    },
    {
      "resource_id": 38,
      "text": "Mataan! a adn a matatago roo man a titho a tanda, na da mabaloy so kadaklan kiran a khipaparatiyaya."
    },
    {
      "resource_id": 38,
      "text": "Na mataan! a so Kadnan ka na Skaniyan dn so Mabagr, a Makalimoon."
    },
    {
      "resource_id": 38,
      "text": "Piyakambokhag o pagtaw o Noh so manga sogo."
    },
    {
      "resource_id": 38,
      "text": "\"Gowani na pitharo kiran o pagari ran a Noh: Ino kano di phananggila?"
    },
    {
      "resource_id": 38,
      "text": "\"Mataan! a sakn na sogo rkano a kasasanaan:"
    },
    {
      "resource_id": 38,
      "text": "\"Na kalkn iyo so Allah, go onoti ako niyo."
    },
    {
      "resource_id": 38,
      "text": "\"Na da a phangnin ko rkano saya a balas: da a balas rakn inonta sii ko Kadnan o manga kaadn:"
    },
    {
      "resource_id": 38,
      "text": "\"Na kalkn iyo so Allah, go onoti ako niyo.\""
    },
    {
      "resource_id": 38,
      "text": "Pitharo iran: Ino ami ska pharatiyayaa, a aya phagonot rka na so tanto a manga bababa?"
    },
    {
      "resource_id": 38,
      "text": "Pitharo iyan a: \"Da ko katao akn so nganin a siran na gi iran nggolawlaan,\""
    },
    {
      "resource_id": 38,
      "text": "\"So itongan kiran na sii bo ko Kadnan ko, o katawi niyo."
    },
    {
      "resource_id": 38,
      "text": "\"Na kna a ba rakn pakiphamogawn so miyamaratiyaya."
    },
    {
      "resource_id": 38,
      "text": "\"Sakn na matag ako pphamakaiktiyar a mapayag.\""
    },
    {
      "resource_id": 38,
      "text": "Pitharo iran a: \"Mataan! a o ding ka gnki, hay Noh! na mataan a khabaloy ka dn a pd ko praradiyamn.\""
    },
    {
      "resource_id": 38,
      "text": "Pitharo iyan: \"Kadnan ko, mataan! a so pagtaw akn na piyakambokhag ako iran."
    },
    {
      "resource_id": 38,
      "text": "\"Na kokoma kong Ka ago siran sa kokoman (a ontol), go sabt akong Ka ago so manga pd akn a miyamaratiyaya.\""
    },
    {
      "resource_id": 38,
      "text": "Na siyabt Ami skaniyan ago so manga pd iyan, ko kapal a mappno."
    },
    {
      "resource_id": 38,
      "text": "Oriyan iyan na inld Ami ko kiyaipos oto so miyangalalamba."
    },
    {
      "resource_id": 38,
      "text": "Mataan! a adn a matatago roo man a titho a tanda: Na da mabaloy so kadaklan kiran a khipaparatiyaya."
    },
    {
      "resource_id": 38,
      "text": "Na mataan! a so Kadnan ka na Skaniyan dn so Mabagr, a Makalimoon."
    },
    {
      "resource_id": 38,
      "text": "Piyakambokhag o (pagtaw a) Ad so manga sogo."
    },
    {
      "resource_id": 38,
      "text": "Gowani na pitharo kiran o pagari ran a Hod: \"Ino kano di phananggila?\""
    },
    {
      "resource_id": 38,
      "text": "\"Mataan! a sakn na sogo rkano a kasasarigan:"
    },
    { "resource_id": 38, "text": "\"Na kalkn iyo so Allah go onoti ako niyo." },
    {
      "resource_id": 38,
      "text": "\"Go da a phangning ko rkano saya a balas: da a balas rakn inonta so sii ko Kadnan o manga kaadn."
    },
    {
      "resource_id": 38,
      "text": "\"Ino kano gii mbabalay ko oman i darpa a maporo sa toos a karimbaran niyo?"
    },
    {
      "resource_id": 38,
      "text": "\"Go pphangmbaal kano sa manga torogan, ka ang kano makakal:"
    },
    {
      "resource_id": 38,
      "text": "\"Go igira a minggolima kano, na minggolima kano a khipammndg:"
    },
    {
      "resource_id": 38,
      "text": "\"Na kalkn iyo so Allah, go onoti ako niyo."
    },
    {
      "resource_id": 38,
      "text": "\"Na kalkn iyo so (Allah a) migay rkano ko nganin a katawan iyo;"
    },
    { "resource_id": 38, "text": "\"Migay rkano ko manga ayam go manga wata," },
    { "resource_id": 38, "text": "\"Go manga pamomolan go manga bowalan." },
    {
      "resource_id": 38,
      "text": "\"Mataan! a sakn na ikhawan akn skano ko siksa ko gawii a mala.\""
    },
    {
      "resource_id": 38,
      "text": "Pitharo iran: \"Magizan rkami o ino miyangthoma ka antawaa da ka mabaloy a pd ko manga pangngthoma!"
    },
    {
      "resource_id": 38,
      "text": "\"Da ko ngkaya inonta na parangay o miyangaoona,"
    },
    { "resource_id": 38, "text": "\"Na kna a ba kami phangasisiksa!\"" },
    {
      "resource_id": 38,
      "text": "Na piyakambokhag iran skaniyan, na bininasa Mi siran. Mataan! a adn a matatago roo man a titho a tanda: Na da mabaloy so kadaklan kiran a khipaparatiyaya."
    },
    {
      "resource_id": 38,
      "text": "Mataan! a so Kadnan ka na Skaniyan dn so Mabagr, a Makalimoon."
    },
    {
      "resource_id": 38,
      "text": "Piyakambokhag o (pagtaw a) Samod so manga sogo."
    },
    {
      "resource_id": 38,
      "text": "Gowani na pitharo kiran o pagari ran a Salih: \"Ino kano di phananggila?\""
    },
    {
      "resource_id": 38,
      "text": "\"Mataan! a sakn na sogo rkano a kasasanaan."
    },
    {
      "resource_id": 38,
      "text": "\"Na kalkn iyo so Allah, go onoti ako niyo."
    },
    {
      "resource_id": 38,
      "text": "\"Na da a phangnin ko rkano saya a balas: da a balas rakn inonta so sii ko Kadnan o manga kaadn."
    },
    {
      "resource_id": 38,
      "text": "\"Ba kano khibagak, sii ko nganin a matatago sii, a khisasarig kano?"
    },
    { "resource_id": 38, "text": "\"Sii ko manga pamomolan go manga bowalan," },
    {
      "resource_id": 38,
      "text": "\"Go manga prpran, go manga korma a so onga niyan na kiya lotoan?"
    },
    {
      "resource_id": 38,
      "text": "\"Go pphamso kano ko manga palaw sa manga walay, a pkhababaya kano."
    },
    {
      "resource_id": 38,
      "text": "\"Na kalkn iyo so Allah, go onoti ako niyo;"
    },
    {
      "resource_id": 38,
      "text": "\"Na di niyo pagonoti so sogoan o manga malawani,"
    },
    {
      "resource_id": 38,
      "text": "\"A siran na pphaminasa siran ko lopa, go di siran phangompiya.\""
    },
    {
      "resource_id": 38,
      "text": "Pitharo iran a: \"Ska na pd dn ko khitataraponan!"
    },
    {
      "resource_id": 38,
      "text": "\"Kna a ba ka di manosiya a lagid ami: Na bgay ka sa tanda, o ska na pd ko manga bnar!\""
    },
    {
      "resource_id": 38,
      "text": "Pitharo iyan a: \"Katii so onta a adn a kipantag iyan ko kaynom, go adn a kipantag iyo ko kaynom, ko gawii a mappnto."
    },
    {
      "resource_id": 38,
      "text": "\"Na di niyo zogata skaniyan a marata, ka madansal kano a siksa ko gawii a mala.\""
    },
    {
      "resource_id": 38,
      "text": "Na biyono iran oto: Na miyabaloy siran a miyamakazndit."
    },
    {
      "resource_id": 38,
      "text": "Na miyadansal siran o siksa. Mataan! a adn a madadalm roo man a titho a tanda: Na da mabaloy so kadaklan kiran a khipaparatiyaya."
    },
    {
      "resource_id": 38,
      "text": "Na mataan! a so Kadnan ka na Skaniyan dn so Mabagr, a Makalimoon."
    },
    {
      "resource_id": 38,
      "text": "Piyakambokhag o pagtaw o Lot so manga sogo."
    },
    {
      "resource_id": 38,
      "text": "Gowani na pitharo kiran o pagari ran a Lot: \"Ino kano di phananggila?\""
    },
    {
      "resource_id": 38,
      "text": "\"Mataan! a sakn na sogo rkano a kasasanaan."
    },
    {
      "resource_id": 38,
      "text": "\"Na kalkn iyo so Allah, go onoti ako niyo."
    },
    {
      "resource_id": 38,
      "text": "\"Na da a phangnin ko rkano saya a balas: da a balas rakn inonta so sii ko Kadnan o manga kaadn."
    },
    {
      "resource_id": 38,
      "text": "\"Ino niyo pphangabaya i so manga mama ko manga kaadn,"
    },
    {
      "resource_id": 38,
      "text": "\"Na pngganatan iyo so inadn rkano o Kadnan iyo a manga karoma niyo? Kna, ka skano na pagtaw a manga malawani!\""
    },
    {
      "resource_id": 38,
      "text": "Pitharo iran a: \"Mataan a o ding ka gnki, hay Lot! na mataan a khabaloy ka dn a pd ko piyamakaawa!.\""
    },
    {
      "resource_id": 38,
      "text": "Pitharo iyan a: \"Mataan! a sakn na pd ko pkhakararangit ko galbk iyo.\""
    },
    {
      "resource_id": 38,
      "text": "\"Kadnan ko, sabt akong Ka ago so taalok rakn, phoon ko gi iran nggolawlaan!\""
    },
    {
      "resource_id": 38,
      "text": "Na siyabt Ami skaniyan ago so taalok on a kasamasama iran,"
    },
    {
      "resource_id": 38,
      "text": "Inonta so loks (a karoma niyan) ka minitapi ko miyangakakakal ko siksa."
    },
    {
      "resource_id": 38,
      "text": "Oriyan iyan na piyolang Ami so manga salakaw (kiran)."
    },
    {
      "resource_id": 38,
      "text": "Go piyakaoranan Ami siran sa oran (a ator): Na miyakaratarata a inioran ko piyamakaiktiyar (a da dn paratiyaya)!"
    },
    {
      "resource_id": 38,
      "text": "Mataan! a adn a matatago roo man a titho a tanda: Na da mabaloy so kadaklan kiran a khipaparatiyaya."
    },
    {
      "resource_id": 38,
      "text": "Na mataan! a so Kadnan ka na Skaniyan dn so Mabagr, a Makalimoon."
    },
    {
      "resource_id": 38,
      "text": "Piyakambokhag o manga taw sa Aykah so manga sogo."
    },
    {
      "resource_id": 38,
      "text": "Gowani na pitharo kiran o Shoayb: \"Ino kano di phananggila?\""
    },
    {
      "resource_id": 38,
      "text": "\"Mataan! a sakn na sogo rkano a kasasanaan."
    },
    {
      "resource_id": 38,
      "text": "\"Na kalkn iyo so Allah, go onoti ako niyo."
    },
    {
      "resource_id": 38,
      "text": "\"Na da a phangnin ko rkano saya a balas: da a balas rakn inonta so sii ko Kadnan o manga kaadn."
    },
    {
      "resource_id": 38,
      "text": "\"Tarotopa niyo so kapagasad, na oba kano mabaloy a pd ko pphamangorang."
    },
    {
      "resource_id": 38,
      "text": "\"Na thimbang kano ko timbangan a makaoontol;"
    },
    {
      "resource_id": 38,
      "text": "\"Go da a khoranga niyo ko manga manosiya ko nganinganin iran, go di kano phangalandada ko lopa, a pphamaminasa kano;"
    },
    {
      "resource_id": 38,
      "text": "\"Go kalkn iyo so (Allah a) miyadn rkano, go (miyadn ko) manga kaadn a miyangaoona.\""
    },
    {
      "resource_id": 38,
      "text": "Pitharo iran a: \"Ska na pd dn ko khitataraponan!"
    },
    {
      "resource_id": 38,
      "text": "\"Na kna a ba ka di manosiya a lagid ami, na mataan! a arangan ami rka na pd dn ko manga bokhag!"
    },
    {
      "resource_id": 38,
      "text": "\"Na ologi kaming ka sa pisagintasan ko siksa ko langit, o ska na pd ko manga bnar!\""
    },
    {
      "resource_id": 38,
      "text": "Pitharo iyan a: \"So Kadnan ko i Matao ko gii niyo nggolawlaan.\""
    },
    {
      "resource_id": 38,
      "text": "Na piyakambokhag iran skaniyan. Na miyadansal siran o siksa ko alongan a kinilalansay o gabon. Mataan aya! a miyabaloy a siksa ko alongan a mala."
    },
    {
      "resource_id": 38,
      "text": "Mataan! a adn a matatago roo man a titho a tanda: Na da mabaloy so kadaklan kiran a khipaparatiyaya."
    },
    {
      "resource_id": 38,
      "text": "Na mataan! a so Kadnan ka na skaniyan dn so Mabagr, a Makalimoon."
    },
    {
      "resource_id": 38,
      "text": "Na mataan a giya Qor´an aya! a titho a initoron o Kadnan o manga kaadn:"
    },
    {
      "resource_id": 38,
      "text": "Initoron aya o Niyawa a Kasasarigan (a so Jibril),"
    },
    {
      "resource_id": 38,
      "text": "Sii ko poso o ka (hay Mohammad), ka ang ka mabaloy a pd ko miyamakaiktiyar,"
    },
    { "resource_id": 38, "text": "Sa basa Arab a mapayag." },
    {
      "resource_id": 38,
      "text": "Na mataan aya! a titho a madadalm ko manga kitab a miyangaoona."
    },
    {
      "resource_id": 38,
      "text": "Ba da a miyaadn kiran a tanda a katawan skaniyan o manga olama ko manga moriyataw o Israil?"
    },
    {
      "resource_id": 38,
      "text": "Na o initoron Ami skaniyan ko sabaad ko kna a ba manga Arab,"
    },
    {
      "resource_id": 38,
      "text": "Na go niyan kiran oto biyatiya, na di iran oto pharatiyayaan."
    },
    {
      "resource_id": 38,
      "text": "Lagid aya a kiyapakasold Ami ron ko manga poso o manga rarata i ongar."
    },
    {
      "resource_id": 38,
      "text": "Di iran oto pharatiyayaan taman sa di iran kasandngan so siksa a malipds;"
    },
    {
      "resource_id": 38,
      "text": "Na makatalingoma kiran (so siksa) sa mitalmba, a siran na di iran maiin´ngka;"
    },
    {
      "resource_id": 38,
      "text": "Na matharo iran: \"Ino sktano khataalik rktano?\""
    },
    {
      "resource_id": 38,
      "text": "(Pitharo o Allah:) Ino a so siksa Ami na pphangnin iran a kagaan iyan?"
    },
    {
      "resource_id": 38,
      "text": "Ay gdaa ka? Amay ka pakasawitn Ami siran ko kapipiya a ginawa sa phipira ragon,"
    },
    {
      "resource_id": 38,
      "text": "Oriyan iyan na makawma kiran so inidiyandi kiran (a siksa)!"
    },
    {
      "resource_id": 38,
      "text": "Na di kiran makalinding so piyakisawitan kiran a kapipiya ginawa!"
    },
    {
      "resource_id": 38,
      "text": "Na da a bininasa Mi a phagingd, a ba da a miyamakaiktiyar on,"
    },
    { "resource_id": 38, "text": "Pananadm; na kna a ba Kami manga salimbot." },
    {
      "resource_id": 38,
      "text": "Go kna a ba initoron skaniyan o manga shaytan:"
    },
    { "resource_id": 38, "text": "Go di kiran patot, go di iran khagaga." },
    {
      "resource_id": 38,
      "text": "Mataan! a siran na so kapamamakin´g (ko langit) na piyakignkan kiran dn."
    },
    {
      "resource_id": 38,
      "text": "Na di ka phanongganoy sa pd o Allah, a tohan a salakaw ka mabaloy ka a pd ko phangasisiksa."
    },
    {
      "resource_id": 38,
      "text": "Na pakaiktiyarang ka so manga tonganaing ka, a manga dadasg,"
    },
    {
      "resource_id": 38,
      "text": "Go pakainayang ka so gowagowaing ka ko taw a miyonot rka, a pd ko miyamaratiyaya."
    },
    {
      "resource_id": 38,
      "text": "Na amay ka sorangng ka iran, na tharoang ka a: \"Mataan! a sakn na angiyas ako ko gii niyo nggolawlaan!\""
    },
    {
      "resource_id": 38,
      "text": "Go panarig ka ko (Allah a) Mabagr, a Makalimoon,"
    },
    {
      "resource_id": 38,
      "text": "A so Pphakaylay rka ko masa a kapthindg ka,"
    },
    {
      "resource_id": 38,
      "text": "Go so kapphagkaskas ka a rakhs o pphamanojiod."
    },
    {
      "resource_id": 38,
      "text": "Mataan aya! a Skaniyan so Pphakan´g, a Matao."
    },
    {
      "resource_id": 38,
      "text": "Ba ko rkano phanothola, so taw a pthpadan o manga shaytan?"
    },
    { "resource_id": 38, "text": "Pthpad ko oman i bokhag, a baradosa," },
    {
      "resource_id": 38,
      "text": "A tatandangan iran sa pamamakin´gan (so manga shaytan), na so kadaklan kiran na manga bokhag."
    },
    {
      "resource_id": 38,
      "text": "Na so manga pababayok, na phagonotan siran o miyangadadadag:."
    },
    {
      "resource_id": 38,
      "text": "Bang ka da maylay a mataan! a siran na pphromparompak siran ko oman i laboay?"
    },
    {
      "resource_id": 38,
      "text": "Go mataan a siran na gi iran tharoon so di iran pnggolawlaan,"
    },
    {
      "resource_id": 38,
      "text": "Tabiya on so miyamaratiyaya, go pinggalbk iran so manga pipiya, go tiyadman iran so Allah sa madakl, go siyabt iran a ginawa iran ko oriyan o kiyasalimboti kiran; na katokawan dn o siran a manga salimbot o antonaa darpa i khandodan iran!"
    }
  ],
  "meta": {
    "translation_name": "Maranao",
    "author_name": "Maranao",
    "filters": { "resource_id": 38, "chapter_number": "26" }
  }
}
