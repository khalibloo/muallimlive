{
  "translations": [
    {
      "resource_id": 26,
      "text": "Sláva Bohu, jenž seslal služebníku Svému Knihu a neučinil ji křivolakou,"
    },
    {
      "resource_id": 26,
      "text": "nýbrž přímou, aby varovala před mocnou přísností od Něho přicházející a aby oznámila věřícím, kteří zbožné skutky konali, že obdařeni budou odměnou překrásnou,"
    },
    { "resource_id": 26, "text": "zahradou to, v níž navěky zůstanou," },
    {
      "resource_id": 26,
      "text": "a aby varovala ty, kdo říkají, že Bůh pro Sebe si vzal děti."
    },
    {
      "resource_id": 26,
      "text": "A nemají o tom oni ani otcové jejich žádného vědění; jak hrozné je slovo, jež z jejich úst vychází, a nic jiného než lež oni nemluví."
    },
    {
      "resource_id": 26,
      "text": "Chceš se snad zahubit smutkem jda ve stopách jejich, jestliže tomuto příběhu neuvěří?"
    },
    {
      "resource_id": 26,
      "text": "To, co na zemi jest, učinili jsme okrasou její, abychom vyzkoušeli, kdo z nich v konání svém je nejlepší."
    },
    {
      "resource_id": 26,
      "text": "A věru uděláme ze všeho toho, co na ní je, výšinu rostlinstva zbavenou!"
    },
    {
      "resource_id": 26,
      "text": "Domníváš se, že lidé jeskyně a ar-Raqímu byli zázrakem jedním z Našich znamení?"
    },
    {
      "resource_id": 26,
      "text": ". . . A hle, mladíci se do jeskyně uchýlili a pravili: \"Pane náš, daruj nám od Sebe milosrdenství a připrav nám pro věc naši správné vedení!\""
    },
    {
      "resource_id": 26,
      "text": "A zakryli jsme uši jejich v jeskyni té během roků mnohých,"
    },
    {
      "resource_id": 26,
      "text": "potom jsme je vzkřísili, abychom poznali, která z obou stran lépe odhadne délku pobytu jejich."
    },
    {
      "resource_id": 26,
      "text": "My vyprávíme ti příběh jejich pravdivě; vždyť mladíci to byli, kteří v Pána svého uvěřili, a jejich vedení po cestě správné jsme upevnili."
    },
    {
      "resource_id": 26,
      "text": "A srdce jejich jsme posílili, když vstali a řekli: \"Náš Pán je Pánem nebes a země a nikdy nebudeme vzývat božstvo jiné kromě Něho, jinak bychom lež nehoráznou hovořili."
    },
    {
      "resource_id": 26,
      "text": "Tento náš lid si vzal místo Něho božstva různá, aniž o nich přinesl jasné zmocnění! A kdo je nespravedlivější než ten, kdo proti Bohu lži si vymýšlí?\""
    },
    {
      "resource_id": 26,
      "text": "A až se oddělíte od lidí těch a od toho, co uctívají vedle Boha, uchylte se do jeskyně! Pán váš nad vámi část milosrdenství Svého rozprostře a ve věci vaší vám ulehčení připraví."
    },
    {
      "resource_id": 26,
      "text": "A byl bys viděl, jak slunce se při svém východu sklání napravo od jeskyně jejich a při svém západu je míjí nalevo, zatímco oni byli v středu jejím. A toto je jedno ze znamení Božích; ten, koho Bůh vede, ten po správné cestě kráčí, avšak pro toho, komu Bůh dal zbloudit, nenajdeš ochránce ani průvodce žádného."
    },
    {
      "resource_id": 26,
      "text": "A byl bys je pokládal za bdící, zatímco oni spali a My je napravo i nalevo kolébali; a pes jejich s předními tlapami roztaženými na prahu ležel. A kdybys je byl náhodou spatřil, byl by ses dal před nimi na útěk pln strachu z nich hrozného."
    },
    {
      "resource_id": 26,
      "text": "A tak jsme je vzkřísili, aby se jeden druhého vyptávali. I pravil jeden z nich: \"Jak dlouho jsme zde setrvali?\" Odpověděli: \"Setrvali jsme zde den či část dne jednoho.\" (Nakonec) řekli: \"Pán náš zná nejlépe, jak dlouho jsme zde zůstali. Vyšleme jednoho z nás do města s těmito penězi svými, nechť zjistí, kdo nejlepší pokrmy má, a nechť nám od něho potravu přinese; a nechť jedná obezřetně a slušně, aby na nás neupozornil nikoho."
    },
    {
      "resource_id": 26,
      "text": "Kdyby nás odkryli, ukamenovali by nás anebo by nás donutili vrátit se k náboženství svému; a pak již nikdy bychom nebyli blaženi.\""
    },
    {
      "resource_id": 26,
      "text": "A tak jsme je odhalili (lidem z města), aby poznali, že slib Boží je pravdivý a že o Hodině pochyby žádné není. A hle, lidé se mezi sebou hádali ohledně věci jejích, a říkali jedni: \"Vystavme nad nimi stavbu nějakou; Pán jejich přece o nich dobře ví!\" A pravili ti, kdož ve sporu o věc tu zvítězili: \"Vystavíme nad nimi svatyni!\""
    },
    {
      "resource_id": 26,
      "text": "A budou říkat někteří: \"Byli tři a čtvrtý z nich byl pes jejich.\" Jiní řeknou: \"Bylo jich pět a šestý z nich byl pes jejich\" dohadujíce se o nepoznatelném; a další řeknou: \"Sedm, a osmým z nich byl pes jejich.\" Odpověz: \"Pán můj zná nejlépe počet jejich; a zná to jinak jen lidi nemnoho!\" Nehádej se tedy o nich, leda jen způsobem esoterickým, a nevyptávej se na ně (z nevěřících) nikoho"
    },
    {
      "resource_id": 26,
      "text": "a neříkej o ničem: \"Já zítra učiním to a to,\""
    },
    {
      "resource_id": 26,
      "text": "aniž připojíš: \"Bude-li chtít Bůh.\" A vzpomínej Pána svého, když zapomnětlivý jsi, a řekni: \"Snad Pán můj mne dovede k tomu, co je správnější než toto!\""
    },
    {
      "resource_id": 26,
      "text": "A setrvali oni v jeskyni své tři sta let a přidáno je k tomu ještě devět."
    },
    {
      "resource_id": 26,
      "text": "Rci: \"Bůh zná nejlépe, jak dlouho tam zůstali, a Jemu náleží nepoznatelné na nebesích a na zemi a On nejlépe je vidoucí a slyšící! A nemají oni kromě Něho ochránce žádného a On nečiní nikoho společníkem rozhodnutí Svého!\""
    },
    {
      "resource_id": 26,
      "text": "Sděluj tedy to, co ti bylo vnuknuto z Knihy Pána tvého; a není nikoho, kdo mohl by změnit slovo Jeho, a nenalezneš kromě Něho útočiště žádného."
    },
    {
      "resource_id": 26,
      "text": "Buď neochvějný v duši své spolu s těmi, kdož Pána svého zrána i navečer vzývají po Jeho tváři toužíce! A neodvracej oči své od nich v žádosti po krásách života pozemského a neposlouchej toho, jehož srdce jsme učinili lhostejným k připomenutí Svému, ani toho, jenž jen vášně své následuje a jehož chování míru překračuje!"
    },
    {
      "resource_id": 26,
      "text": "A rci: \"Pravda přichází od Pána vašeho; kdo chce, ať věří, a kdo chce, ať nevěří!\" A věru jsme připravili pro nespravedlivé oheň, jenž hustým dýmem je obklopí. A poprosili o pomoc, bude jim pomoženo vodou podobnou kovu roztavenému, jež spálí tváře jejich. A jak odporný to nápoj a jak hnusné to místo pobytu!"
    },
    {
      "resource_id": 26,
      "text": "Ti však, kdož uvěřili a zbožné skutky konali, budou odměněni, a nedopustíme, aby se ztratila odměna těch, kdož dobré činili."
    },
    {
      "resource_id": 26,
      "text": "Jim budou patřit zahrady Edenu, pod nimiž řeky tekou; tam budou se náramky zlatými zdobit, do šatů zelených z hedvábí a brokátu se odívat a v nich na lehátkách odpočívat. Jak krásná to odměna a jak výtečné to místo pobytu!"
    },
    {
      "resource_id": 26,
      "text": "Uveď jim podobenství o dvou mužích, z nichž jednomu jsme dvě zahrady révy vinné dali, obklopené palmami, a mezi nimi jsme obilí zaseli;"
    },
    {
      "resource_id": 26,
      "text": "a obě zahrady plody své přinesly a pána svého v ničem nezklamaly a mezi oběma jsme řece téci dali."
    },
    {
      "resource_id": 26,
      "text": "A měl ovoce a řekl druhu svému při rozhovoru: \"Mám více majetku než ty a mocnější jsem i rodem svým.\""
    },
    {
      "resource_id": 26,
      "text": "Pak do zahrady své vstoupil a sám sobě ukřivdil říkaje: \"Že někdy toto zanikne, si nemyslím,"
    },
    {
      "resource_id": 26,
      "text": "a nedomnívám se, že kdy dostaví se Hodina; a věru i kdybych navrácen byl k Pánu svému, něco lepšího než toto naleznu tam výměnou.\""
    },
    {
      "resource_id": 26,
      "text": "I pravil mu druh jeho v rozhovoru: \"Chceš být nevděčný vůči tomu, jenž stvořil tě z prachu, pak z kapky semene a nakonec tě obdařil lidskou podobou?"
    },
    {
      "resource_id": 26,
      "text": "Však já hovořím: On je Bůh, Pán můj, a já k Pánu svému nepřidružuji nikoho."
    },
    {
      "resource_id": 26,
      "text": "Kéž bys byl, když do zahrady své jsi vstoupil, pronesl: Nechť stane se, co Bůh chce, a není moci kromě u Boha! A vidíš-li mne majetkem a dětmi chudšího,"
    },
    {
      "resource_id": 26,
      "text": "možná, že mne Bůh obdaří lepším, než tvá je zahrada. A možná že postihne ji z nebes pohromou, takže stane se jednou zrána zemí pustou,"
    },
    {
      "resource_id": 26,
      "text": "či voda její v hlubinách země zmizí a tobě se nezdaří nalézt novou.\""
    },
    {
      "resource_id": 26,
      "text": "A stalo se tak a plody jeho byly zničeny a jal se majitel lomit rukama nad tím, co vynaložil na ni a že od základů je zpustošena nyní, a volal: \"Kéž bych byl nikoho k Pánu svému nepřidružoval!\""
    },
    {
      "resource_id": 26,
      "text": "A neměl čeleď žádnou, jež by mu pomohla kromě Boha, a nedočkal se pomoci."
    },
    {
      "resource_id": 26,
      "text": "A tady přísluší ochrana jen Bohu skutečnému; a On nejlepší je v odměňování a k nejlepšímu vede konci."
    },
    {
      "resource_id": 26,
      "text": "A uveď jim podobenství o životě pozemském: podobá se vodě, již sesíláme z nebe a s níž se mísí rostlinstvo země a pak stane se suchou travinou, již větry rozvanou. A Bůh všemocný je nad věcí každou."
    },
    {
      "resource_id": 26,
      "text": "Majetek a synové jsou života pozemského ozdobou, však zbožné skutky, jež trvalé hodnoty jsou, u Pána tvého lepší odměnu i naději míti budou"
    },
    {
      "resource_id": 26,
      "text": "v den, kdy horám dáme kráčet a kdy uvidíš zemi jak rovinu srovnanou; a tehdy shromáždíme duše všechny, aniž opomineme z nich jedinou."
    },
    {
      "resource_id": 26,
      "text": "A předvedeni před Pána tvého v řadách budou. \"Teď přišli jste k Nám tak, jak jsme vás poprvé stvořili; a přece jste tvrdili, že neustanovíme pro vás lhůtu žádnou.\""
    },
    {
      "resource_id": 26,
      "text": "A předložena bude Kniha každého a uvidíš provinilé v obavách z toho, co v ní je obsaženo. A řeknou:,,Běda nám, co je to za knihu, že ani malé, ani velké skutky zaznamenat neopominula?\" A naleznou před sebou vše, co dělali, a neošidí Pán tvůj z nich jediného."
    },
    {
      "resource_id": 26,
      "text": "A hle, pravili jsme andělům: \"Padněte na zem před Adamem!\" A padli na zem všichni kromě Iblíse, jenž mezi džiny patřil a rozkazu Pána svého se zprotivil. Zdaž vezmete si jej a potomky jeho jako ochránce místo Mne, ačkoliv vašimi jsou nepřáteli? Jak špatná to bude výměna pro nespravedlivé!"
    },
    {
      "resource_id": 26,
      "text": "Já neučinil jsem je svědky stvoření nebes a země ani jejich vlastního stvoření; a nevzal jsem si ty, kdož k bludu navádějí, za pomocníky Své."
    },
    {
      "resource_id": 26,
      "text": "V den, kdy Bůh řekne:,,Zavolejte ty, jež pokládali jste za společníky Mé!\", budou je vzývat, však vyslyšeni nebudou, neboť mezi nimi umístíme propast zániku;"
    },
    {
      "resource_id": 26,
      "text": "a provinilí spatří oheň pekelný a usoudí, že doň budou svrženi a nenaleznou z něho úniku."
    },
    {
      "resource_id": 26,
      "text": "A věru jsme předložili lidem v Koránu tomto všemožné druhy příkladů, však člověk rád se o většině věcí pře."
    },
    {
      "resource_id": 26,
      "text": "Nic nebrání lidem uvěřit či prosit Pána svého o odpuštění, když k nim přišlo správné vedení - leda odmítnutí připustit, že dostaví se k nim obvyklý osud dávných anebo že trest je zblízka postihne."
    },
    {
      "resource_id": 26,
      "text": "A vysíláme posly Své jen jako hlasatele zvěsti radostné a jako varovatele. Avšak ti, kdož nevěří, se hádají užívajíce falešnosti, aby jí pravdu vyvrátili, a přijímají s posměchem znamení Má i to, před čím varováni jsou."
    },
    {
      "resource_id": 26,
      "text": "A kdo nespravedlivější je než ten, jenž při zmínce o znameních Pána svého se od nich odvrací a zapomíná na to, co ruce jeho předtím konaly? A srdce jejich jsme pokryli clonou, aby mu neporozuměli, a uši jejich jsme ucpali hluchotou. A i kdybys je k cestě správné vyzval, přece ji nikdy následovat nebudou."
    },
    {
      "resource_id": 26,
      "text": "Pán tvůj je odpouštějící i pln milosrdenství. Kdyby je chtěl uchvátit za to, co si vysloužili, byl by jim jistě uspíšil trest, avšak mají lhůtu slíbenou a jinde než u Boha útočiště žádné nenajdou."
    },
    {
      "resource_id": 26,
      "text": "A zahubili jsme obyvatele oněch měst, když stali se nespravedlivými, a stanovili jsme pro záhubu jejich lhůtu slíbenou."
    },
    {
      "resource_id": 26,
      "text": "A hle, pravil Mojžíš sluhovi svému: \"Neustanu, dokud nedospěji k soutoku dvou moří, i kdybych měl věky celé jíti tomu vstříc.\""
    },
    {
      "resource_id": 26,
      "text": "A když oba dospěli k soutoku moří dvou, zapomněli na rybu svou, jež dala se svou cestou v moře unikajíc."
    },
    {
      "resource_id": 26,
      "text": "A když oba ono místo minuli, pravil Mojžíš svému sluhovi: \"Přines nám oběd náš, věru nás únava z této naší cesty potkala.\""
    },
    {
      "resource_id": 26,
      "text": "Odpověděl: \"Což nevidíš, že když jsme se u skály ukrývali, zapomněl jsem na tu rybu? A jedině satan způsobil, že na ni jsem zapomněl, a nedal mi vzpomenout si na ni a ona na cestu svou v moři se zázračně vydala.\""
    },
    {
      "resource_id": 26,
      "text": "I řekl Mojžíš: \"To právě je to, co hledáme.\" A oba se obrátili a po stopách svých se navrátili."
    },
    {
      "resource_id": 26,
      "text": "A nalezli jednoho ze služebníků Našich, jehož jsme milosrdenstvím Svým obdařili a jehož jsme vědění z Nás vycházejícímu naučili,"
    },
    {
      "resource_id": 26,
      "text": "a Mojžíš mu řekl: \"Smím tě následovat, abys mne naučil něčemu ze správného vedení, o němž jsi byl poučen?\""
    },
    {
      "resource_id": 26,
      "text": "Odpověděl: \"Ty trpělivost se mnou mít nebudeš schopen;"
    },
    {
      "resource_id": 26,
      "text": "a jak bys také mohl mít trpělivost v tom, co je mimo rozsah vědění tvého?\""
    },
    {
      "resource_id": 26,
      "text": "Avšak Mojžíš řekl: \"Bude-li Bůh chtít, shledáš mě trpělivým a já neoslyším rozkazu žádného.\""
    },
    {
      "resource_id": 26,
      "text": "\"Chceš-li mne následovat, tedy se mne neptej na nic, pokud já sám tě nevybídnu svou zmínkou.\""
    },
    {
      "resource_id": 26,
      "text": "A pokračovali dále, a když pak na lodi pluli, služebník Náš ji provrtal. I otázal se Mojžíš: \"Provrtals ji, abys utopil ty, kdož na ní cestují? Tys věru učinil věc nevídanou!\""
    },
    {
      "resource_id": 26,
      "text": "Odvětil: \"Neřekl jsem ti, že nebudeš schopen mít trpělivost se mnou?\""
    },
    {
      "resource_id": 26,
      "text": "I řekl Mojžíš: \"Nekárej mne za to, že zapomněl jsem, a neukládej mi ve věci mé zkoušku těžkou!\""
    },
    {
      "resource_id": 26,
      "text": "A pokračovali dále, až potkali chlapce nějakého; i zabil jej a Mojžíš zvolal: \"Zdaž zabils duši nevinnou, aniž právo pomsty jsi měl? Tys věru spáchal věc ohavnou!\""
    },
    {
      "resource_id": 26,
      "text": "Odpověděl: \"Neřekl jsem ti, že nebudeš schopen mít trpělivost se mnou?\""
    },
    {
      "resource_id": 26,
      "text": "Mojžíš pravil: \"Jestliže se tě po tomto ještě zeptám na cokoliv, tedy se zbav společnictví mého; a již se ti dostalo ode mne omluvy.\""
    },
    {
      "resource_id": 26,
      "text": "A pokračovali dále, a když přišli k obyvatelům města jednoho, o jídlo je požádali, však lidé ti je pohostit odmítli. A nalezli zde zeď, jež spadnutím hrozila; když pak ji služebník Náš do pořádku přivedl, pravil mu Mojžíš: \"Kdybys chtěl, mohlo by se ti za to dostat odměny.\""
    },
    {
      "resource_id": 26,
      "text": "I odvětil: \"Toto znamená rozchod mezi mnou a tebou, nicméně ti chci vysvětlení toho sdělit, v čem nebyls s to trpělivost mít."
    },
    {
      "resource_id": 26,
      "text": "Co týká se lodi oné, ta patřila chudákům, kteří na moři pracují. A chtěl jsem ji poškodit, aby ztratila cenu pro krále jednoho, jenž na ně číhá a jenž každou dobrou loď násilím jímá."
    },
    {
      "resource_id": 26,
      "text": "A co týká se chlapce toho, rodiče jeho byli věřící, a obávali jsme se, že vzpurností a nevděkem svým on zavede je oba,"
    },
    {
      "resource_id": 26,
      "text": "a přáli jsme si, aby Pán jejich jim jej vyměnil za jiného, jenž bezúhonnější aby byl a lásky jejich více byl hoden."
    },
    {
      "resource_id": 26,
      "text": "A co se týká té zdi, ta patřila dvěma chlapcům sirotkům ve městě tom a byl pod ní poklad pro ně předurčený; a otec jejich muž bezúhonný byl a Pán tvůj si přál, aby oni nejdříve dospělosti své dosáhli a teprve pak poklad svůj odkryli z milosrdenství Pána tvého. A já pak nic z toho z rozhodnutí vlastního nečinil; a toto je výklad toho, v čem tys trpělivosti nebyl schopen.\""
    },
    {
      "resource_id": 26,
      "text": "A vyptávají se tě na Dvourohého. Odpověz: \"Budu vám vyprávět příběh o něm.\""
    },
    {
      "resource_id": 26,
      "text": "Upevnili jsme moc jeho na zemi a zahrnuli jsme jej prostředky k věcem všem."
    },
    { "resource_id": 26, "text": "A on za nebeským šel lanem," },
    {
      "resource_id": 26,
      "text": "a když dospěl k slunce západu, shledal, že zapadá v prameni vroucím, a nalezl lid nějaký poblíže. I řekli jsme mu: \"Dvourohý, na tobě je, zda potrestáš je, či zda zachováš se k nim dobře.\""
    },
    {
      "resource_id": 26,
      "text": "Odpověděl: \"Toho, kdo z nich je nespravedlivý, potrestám a potom bude navrácen k Pánu svému, jenž potrestá jej trestem odporným."
    },
    {
      "resource_id": 26,
      "text": "A co týká se toho, kdo věří a zbožné skutky konal, tomu dostane se odměny překrásné a rozkaz, jejž dáme mu, bude snadný.\""
    },
    { "resource_id": 26, "text": "Potom sledoval lano jiné," },
    {
      "resource_id": 26,
      "text": "a když dospěl k slunce východu, shledal, že vychází nad lidem, jemuž jsme nedali na ochranu proti němu clony žádné."
    },
    {
      "resource_id": 26,
      "text": "A tak tomu bylo a My jsme již obsáhli ve vědění Svém vše, co u něho bylo."
    },
    { "resource_id": 26, "text": "Po té sledoval další lano," },
    {
      "resource_id": 26,
      "text": "až k místu mezi dvěma hrázemi dospěl a pod nimi lid, jenž sotva chápal řeč mluvenou, našel."
    },
    {
      "resource_id": 26,
      "text": "I řekli mu: \"Dvourohý, věru Gog a Magog šíří spoušť po zemi; máme ti poplatek zaplatit, abys mezi námi a jimi hráz vystavěl?\""
    },
    {
      "resource_id": 26,
      "text": "Odpověděl: \"To, co mi propůjčil Pán můj, je lepší než poplatek. Pomozte mi horlivostí svou a zřídím mezi vámi a jimi hráz mocnou."
    },
    {
      "resource_id": 26,
      "text": "Přineste mi kusy železa!\" A když je narovnal mezi dvě úbočí, rozkázal: \"Foukejte!\" Když z toho vznikl oheň, dodal: \"Přineste mi k vylití do něho mosaz roztavenou!\""
    },
    {
      "resource_id": 26,
      "text": "A nebyli Gog a Magog schopni ji přelézt ani otvor udělat v ní."
    },
    {
      "resource_id": 26,
      "text": "I řekl Dvourohý: \"Toto je od Pána mého milosrdenství, a až splní se slib Pána mého, na prach ji rozdrtí, vždyť Pána mého slib je vždy pravdivý.\""
    },
    {
      "resource_id": 26,
      "text": "V ten den je ponecháme, aby jeden na druhého ve vlnách dorážel. A bude zatroubeno na pozoun a shromáždíme je všechny najednou."
    },
    {
      "resource_id": 26,
      "text": "V ten den pak představíme peklo nevěřícím rovnou,"
    },
    {
      "resource_id": 26,
      "text": "těm, jejichž oči se zavíraly před připomenutím Mým, a těm, kteří nebyli schopni slyšení."
    },
    {
      "resource_id": 26,
      "text": "Domnívali se snad ti, kdož nevěřili, že si mohou brát služebníky Mé jako ochránce místo Mne?"
    },
    {
      "resource_id": 26,
      "text": "Rci: \"Mám vás zpravit o těch, kdož největší ztrátu ve skutcích svých utrpěli,"
    },
    {
      "resource_id": 26,
      "text": "o těch, jichž úsilí v životě pozemském zbloudilo, ač se domnívají, že dobré činili?"
    },
    {
      "resource_id": 26,
      "text": "To jsou ti, kdož neuvěřili v Pána svého znamení a v setkání s Ním. Marné byly jejich skutky a nebudou u Nás nic vážit v den zmrtvýchvstání."
    },
    {
      "resource_id": 26,
      "text": "Toto odměnou bude jejich: peklo za to, že neuvěřili a že se posmívali znamením i poslům Mým."
    },
    {
      "resource_id": 26,
      "text": "Však věru ti, kdož uvěřili a zbožné skutky konali, ti budou mít zahrady rajské obydlím,"
    },
    {
      "resource_id": 26,
      "text": "v nich věčně přebývat budou a po změně žádné toužit nebudou.\""
    },
    {
      "resource_id": 26,
      "text": "Rci: \"Kdyby bylo moře inkoustem ke psaní slov Pána mého, bylo by moře vyčerpáno dříve, než by se spotřebovala slova Pána mého, i kdybychom inkoustem učinili ještě jedno podobné jemu.\""
    },
    {
      "resource_id": 26,
      "text": "Rci: \"Já pouze smrtelník jsem jako vy a bylo mi vnuknuto, že božstvem vaším je Bůh jediný. A kdo doufá v setkání s Pánem svým, ať zbožné skutky koná a nechť v uctívání nepřidružuje nikoho k Pánu svému!\""
    }
  ],
  "meta": {
    "translation_name": "Czech",
    "author_name": "Czech",
    "filters": { "resource_id": 26, "chapter_number": "18" }
  }
}
