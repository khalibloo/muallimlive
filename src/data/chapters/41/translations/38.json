{
  "translations": [
    {
      "resource_id": 38,
      "text": "Ha. Mim. (So Allah i Matao ko paka-aantapan Iyan on.)"
    },
    {
      "resource_id": 38,
      "text": "(Giya ungkai a Qor´an na) Initoron a phoon ko Masalinggagaw, a Makalimoon;"
    },
    {
      "resource_id": 38,
      "text": "Kitab, a pizalisay so manga ayat on; - a Qor´an a basa Arab, a rk o pagtaw a manga tatao ron;"
    },
    {
      "resource_id": 38,
      "text": "Pphamanothol sa mapiya, go phamakaiktiyar: Na tomiyalikhod so kadaklan kiran, na siran na di siran phamakin´g."
    },
    {
      "resource_id": 38,
      "text": "Na pitharo iran a: So manga poso ami na matatago ko manga totop, phoon ko ipthawag ka rkami skaniyan, go kiyatagoan so manga tangila mi sa kabngl, go kaaltan kami ago ska sa rnding: Na nggalbk ka; ka mataan! a skami na gomagalbk (mambo)!"
    },
    {
      "resource_id": 38,
      "text": "Tharoang ka (ya Mohammad) a: \"Sakn na matag manosiya a lagid iyo: Iphagilaham rakn a aya bo a tohan iyo na so Tohan a Isaysa: Na pananangoran kano sii Rkaniyan, go pangni kano Ron sa maap\". Na sangat a siksa a rk o manga pananakoto, -"
    },
    {
      "resource_id": 38,
      "text": "Siran na di iran thonayn so zakat, go siran na so akhirat na siran na oongkirn iran."
    },
    {
      "resource_id": 38,
      "text": "Mataan! a so miyamaratiyaya, go pinggalbk iran so manga pipiya, na adn a bagian iran a balas a di pthaman."
    },
    {
      "resource_id": 38,
      "text": "Tharoang ka a: Ino a mataan! a skano na titho a oongkirn iyo so (Allah a) miyadn ko lopa ko sold o dowa gawii? Go pphangmbaal kano sa manga saginda Niyan! Giyoto man so Kadnan o manga kaadn."
    },
    {
      "resource_id": 38,
      "text": "Go tiyagoan Iyan oto sa manga palaw sii ko kaporoan iyan, go piyakandaklan Iyan oto sa mapiya, go diniyangka Iyan on so manga pagpr on sii ko pat gawii, a ndatadatar ko pphamangingiza."
    },
    {
      "resource_id": 38,
      "text": "Oriyan iyan na siyangor Iyan so langit, a skaniyan na bl, na pitharo Iyan on go sii ko lopa a: \"Phasiyonot kano, sa onot odi na tgl\". Inismbag iran a: \"Miphasiyonot kami sa pphangongonotan kami.\""
    },
    {
      "resource_id": 38,
      "text": "Na inimasad Iyan siran a pito a manga langit sii ko dowa gawii, go iniilaham Iyan ko oman i isa a langit so sogoan on. Na inipharas Ami ko langit a marani so manga bitoon, ago so siyap. Giyoto man i takdir o (Allah a) Mabagr, a Matao."
    },
    {
      "resource_id": 38,
      "text": "Na o talikhod siran, na tharoang ka a: \"Piyakiiktiyaran ko rkano so phakapolang lagid o miyakapolang ko pagtaw o Ad, go so pagtaw o Samod!\""
    },
    {
      "resource_id": 38,
      "text": "Gowani a mitalingoma kiran o manga sogo, phoon ko hadapan iran, go phoon ko talikhodan iran a: \"Da a pzoasoatn iyo a inonta so Allah\". Pitharo iran a: \"O kabaya o Kadnan ami, na mataan a tomoron sa manga malaikat: Na mataan! a skami na so inisogo rkano to na inongkir ami.\""
    },
    {
      "resource_id": 38,
      "text": "Na so pagtaw o Ad na miyanakabor siran ko lopa sa di ontol, go pitharo iran a: \"Antawaa i lawan rkami sa bagr?\" Ba iran di katawi a mataan! a so Allah, so miyadn kiran, Skaniyan i lawan kiran sa bagr? Na miyabaloy siran a so manga ayat Ami na oongkirn iran!"
    },
    {
      "resource_id": 38,
      "text": "Na biyotawanan Ami kiran so ndo a domadagoos sii ko manga gawii a manga naas (kiran), ka an Ami kiran kapakitaami so siksa a phakahina sii ko kawyagoyag ko doniya; na mataan a so siksa ko akhirat i lbi a phakahina: Go siran na di siran khatabangan."
    },
    {
      "resource_id": 38,
      "text": "Na so pman so pagtaw o Samod, na tiyoro Ami siran, na miyatomo iran so kadadag a di so toroan: Na miyadansal siran o phakapolang, a siksa a phakahina, sabap ko pizokat iran (a dosa)."
    },
    {
      "resource_id": 38,
      "text": "Na siyabt Ami so miyamaratiyaya, go miyabaloy siran a khipanananggila."
    },
    {
      "resource_id": 38,
      "text": "Na sii ko gawii a kalimoda ko manga ridoay o Allah ko naraka, a siran na pakapphnanayawaan siran;"
    },
    {
      "resource_id": 38,
      "text": "Taman sa amay ka makawma siran on (ko kaphamagitonga kiran), na zaksian siran o kan´g iran, go so manga kaylay ran, go so manga kobal iran ko pinggolawla iran."
    },
    {
      "resource_id": 38,
      "text": "Na tharoon iran ko manga kobal iran: \"Ino kami niyo pzaksii?\" Na ismbag iran a: \"Piyakatharo kami o Allah; - a so piyakatharo Iyan so langowan taman. A Skaniyan so miyadn rkano, ko paganay a kiya okitan, go Ron kano phamakandoda.\""
    },
    {
      "resource_id": 38,
      "text": "\"Na da kano makadalong ko kazasaksii rkano o kan´g iyo, ago so manga kaylay niyo, ago so manga kobal iyo, na ogaid na: Tiyangkap iyo sa mataan! a so Allah na di Niyan katawan so madakl ko gii niyo nggolawlaan!"
    },
    {
      "resource_id": 38,
      "text": "\"Na giyoto man so arangan iyo a so inipagarangan iyo ko Kadnan iyo, a miyakabinasa rkano, na mimbaloy kano a pd ko miyangalologi!.\""
    },
    {
      "resource_id": 38,
      "text": "Na apiya i kaphantang iran, na so dn so naraka i darpa iran! Go apiya i kapangni ran sa rila, na di siran mapd ko piririlaan."
    },
    {
      "resource_id": 38,
      "text": "Na tinibabaan Ami siran sa manga salinggogopa, na pipharasan iran kiran so kasasangoran iran go so katatalikhodan iran; go miyatanto kiran so katharo a rakhs o manga pagtaw a andang a miyaypos ko miyaonaan iran, a manga jinn, go manga manosiya; mataan! a siran na miyabaloy siran a manga logi."
    },
    {
      "resource_id": 38,
      "text": "Na pitharo o siran a miyamangongkir a: \"Di niyo phamakin´ga angkai a Qor´an, go romowa niyo skaniyan ka ang kano makataban!\""
    },
    {
      "resource_id": 38,
      "text": "Na mataan a pakataamn Ami dn so miyamangongkir sa siksa a sangat, go mataan a ibalas Ami kiran dn so tanto a marata a pinggolawla iran."
    },
    {
      "resource_id": 38,
      "text": "Giyoto man i balas ko manga ridoay o Allah, - a so naraka: Rk iran roo so darpa a kakal: Badal, sabap ko kiyaongkira iran ko manga ayat Ami."
    },
    {
      "resource_id": 38,
      "text": "Na tharoon o siran a miyamangongkir: \"Kadnan ami, pakimasaing Ka rkmi so domiyadag rkami ko manga jinn ago so manga manosiya, ka tagoon Ami siran ko didalm o manga paraparami, ka an siran mabaloy a pd ko miyamakababababa.\""
    },
    {
      "resource_id": 38,
      "text": "Mataan! a so siran a pitharo iran a: \"Aya Kadnan ami na so Allah\", oriyan iyan na miyaginontolan siran, na itoron kiran o manga malaikat (ko masa a kaphatay ran a): \"Di kano phangandam! Go di kano pmboko! Go pakapiyaa niyo a ginawa niyo sabap ko sorga, a so skano na ididiyandi rkano!\""
    },
    {
      "resource_id": 38,
      "text": "\"Skami i khisisiyap rkano sii ko kawyagoyag ko doniya, go sii ko akhirat: Go bagian iyo roo so pkhababayaan o manga ginawa niyo; go bagian iyo roo so phangni niyo!"
    },
    {
      "resource_id": 38,
      "text": "\"Talagad a phoon ko (Allah a) Manapi, a Makalimoon!\""
    },
    {
      "resource_id": 38,
      "text": "Na ba adn a taw a makalbi a mapiya i katharo ko taw a inipanolon iyan so (kawnoti ko) Allah, go minggalbk sa mapiya, go pitharo iyan a: \"Mataan! a sakn na pd ko mimbabayorantang (ko Allah)?\""
    },
    {
      "resource_id": 38,
      "text": "Na di makaphagizan so mapiya ago so marata. Rnn ka (ko marata) so mapiya: Na samawto na so adn a ridoo ka on na lagid oba mataan! a skaniyan na ginawai a madasg!"
    },
    {
      "resource_id": 38,
      "text": "Na da a khabgan saya a rowar ko siran a miphapantang, go da a khabgan saya a rowar ko khirk ko ontong a mala."
    },
    {
      "resource_id": 38,
      "text": "Na amay ka maphakasilay ka o pangonsi a phoon ko shaytan, na lindong ka ko Allah. Mataan aya! a Skaniyan so Pphakan´g, a Matao"
    },
    {
      "resource_id": 38,
      "text": "Na pd ko manga tanda Iyan so gagawii ago so dawndaw, ago so alongan go so olan. Di kano zodiod ko alongan, ago so olan, na sodiod kano ko Allah, a so miyadn kiran, o skano na Skaniyan bo i pzoasoatn iyo."
    },
    {
      "resource_id": 38,
      "text": "Na oba siran phanakabor: Na (nayno ka) so siran a zisii ko Kadnan ka na gi iran iphoroporo Skaniyan ko gagawii ago so dawndaw; a siran na di siran protosn."
    },
    {
      "resource_id": 38,
      "text": "Go pd ko manga tanda Iyan a: Mataan! a ska na pkhaylaing ka so lopa a miyagango; na igira a piyakatoron Ami ron so ig, na pananabadn go zibokar (na mtho on so manga mangngto). Mataan! a so miyakaoyag saya i titho a phangoyag ko miyamatay. Mataan! a Skaniyan sii ko langowan taman na Gaos Iyan."
    },
    {
      "resource_id": 38,
      "text": "Mataan! a siran a pphamakasilayn iran so manga ayat Ami na di siran Rkami makapagma. Ino so taw a phozangn ko naraka, aya mapiya? - antawaa so taw a phakatalingoma a somasarig, ko alongan a qiyamah? Nggalbka niyo so kabaya iyo: Mataan! a so Allah na so gii niyo nggolawlaan na phagilayn Iyan."
    },
    {
      "resource_id": 38,
      "text": "Mataan! a so miyamangongkir ko pananadm ko kiyapakawma niyan kiran (na ziksaan siran). Na mataan! a skaniyan (a Qor´an) na titho a kitab a sslaan."
    },
    {
      "resource_id": 38,
      "text": "Daa phakatalingoma on a ribat a phakapoon ko onaan iyan, go da a phakapoon ko oriyan iyan: Initoron a phoon ko (Allah a) Mawngangn, a Pphodin."
    },
    {
      "resource_id": 38,
      "text": "Daa gii rka tharoon a inonta so sabnar a pitharo ko manga sogo a miyaonaan ka: Mataan! a so Kadnan ka i titho a Khirk ko maap, go Khirk ko siksa a malipds."
    },
    {
      "resource_id": 38,
      "text": "Na o biyaloy Ami skaniyan a Qor´an a kna a ba basa Arab, na ptharoon iran dn a: \"Ino da pakasagogoda so manga ayat on? Ino a kna a ba basa Arab na (so Rasol na) Arab?\" Tharoang ka a: \"Skaniyan na bagian o siran a miyamaratiyaya a toroan go bolong; na so da pamaratiyaya, na kiyatagoan so manga tangila iran sa kabngl, go skaniyan na inilamn kiran: Siran man na pthawagn siran phoon ko darpa a mawatan!\""
    },
    {
      "resource_id": 38,
      "text": "Na sabnsabnar a inibgay Ami ko Mosa so kitab: Na kiyazasawalaan oto. Na o da so katharo a miyaona a phoon ko Kadnan ka, (so kaphakawriya Niyan ko kapamagitong), na miyakokom siran dn: Na mataan! a siran na matatago dn ko kazasangka phoon rkaniyan sa mapayag a kazangka."
    },
    {
      "resource_id": 38,
      "text": "Sa taw a nggalbk sa mapiya na rk o ginawa niyan; na sa taw a nggalbk sa marata, na phakatana on: Na da ko Kadnan ka i ba salimbot ko manga oripn (Niyan)."
    },
    {
      "resource_id": 38,
      "text": "Sii Rkaniyan phakandoda so katawi ko bangkit: Na da a phakaliyo a manga onga phoon ko manga daog iyan, go da a khawgat a babay, go da a pmbawata a ba di sii ko katao Niyan. Na sii ko gawii a itawag Iyan kiran a: \"Anda so manga sakotowa Akn?\" Tharoon iran a: \"Phakitokawan ami rka a da a pd rkami a saksi (on)!\""
    },
    {
      "resource_id": 38,
      "text": "Na doratn siran o piyanongganoy ran gowani, go matangkd iran a da a kaphagapasan iran."
    },
    {
      "resource_id": 38,
      "text": "Di protosn so manosiya ko kapangni sa mapiya, na amay ka misogat on so marata, na karpoan, a kaadaan sa panginam."
    },
    {
      "resource_id": 38,
      "text": "Na ibt o pakataama Mi skaniyan sa limo a phoon Rkami, ko oriyan o morala a minisogat on, na mataan a ptharoon iyan dn a: \"Giyai na rk akn, go di ko tatarimaan so bangkit oba makatindg; na ibt o pakandoda ko ko Kadnan ko, na mataan! a mapmbagian ko sii ko hadapan Iyan so lbi a mapiya\". Na mataan! a panotholn Ami dn ko siran a miyamangongkir so pinggolawla iran, go mataan a phakitaaman Ami kiran dn so siksa a masopiit."
    },
    {
      "resource_id": 38,
      "text": "Na igira a inipangalimo Ami, so manosiya, na tomalikhod, go itangkiri iyan a kilid iyan; na igira a minisogat on so marata, na makandowaa sa malayat!"
    },
    {
      "resource_id": 38,
      "text": "Tharoang ka a: \"Ay gda iyo amay ka skaniyan (a Qor´an) na phoon ko hadapan o Allah, oriyan iyan na inongkir iyo skaniyan? Ba adn a makalawan a ribat ko taw a skaniyan na matatago ko kasosorang a mawatan (ko bnar)?\""
    },
    {
      "resource_id": 38,
      "text": "Phakiilay Ami kiran dn so manga tanda Ami ko mbalabala, go sii ko manga ginawa iran, taman sa mapayag kiran a mataan! a skaniyan so (Qor´an a) bnar. Ba da makatarotop so Kadnan ka a mataan! a Skaniyan i saksi ko langowan taman?"
    },
    {
      "resource_id": 38,
      "text": "Ba di mataan! a siran na matatago ko kazasangka ko kimbaratmowaan ko Kadnan iran, ba di mataan! a Skaniyan i Matao ko langowan taman?"
    }
  ],
  "meta": {
    "translation_name": "Maranao",
    "author_name": "Maranao",
    "filters": { "resource_id": 38, "chapter_number": "41" }
  }
}
