{
  "translations": [
    {
      "resource_id": 38,
      "text": "Alif, Lam, Ra. (so Allah i Matao ko paka-aantapan Iyan on.) giyai so manga ayat ko kitab a pphakapayag (ko ontol ago so ribat)."
    },
    {
      "resource_id": 38,
      "text": "Mataan! a Skami na initoron Ami skaniyan sa kapangadi a basa Arab, ka an iyo kasaboti."
    },
    {
      "resource_id": 38,
      "text": "Skami na pphanotholn Ami rka (ya Mohammad) so lbi a mapiya a manga tothol, sii ko kiniilahamn Ami rka sangkai a Qor´an: Na mataan! a miyabaloy ka ko onaan aya a pd dn ko di khipakaiin´ngka."
    },
    {
      "resource_id": 38,
      "text": "Gowani na pitharo o Yosof ki ama iyan: \"Hay ama ko, mataan! a sakn na pithataginp akn a sapolo ago isa a bitoon go so alongan go so olan, a miyaylay akn siran a mangangalimbabaan siran rakn!\""
    },
    {
      "resource_id": 38,
      "text": "Pitharo (o Ya´qob): \"Hay wata ko, ding ka pphanothola so taginpn ka ko manga pagaring ka, ka pagantanganan ka iran sa tipo: Mataan! a so shaytan na ridoay o manosiya a mapayag!\""
    },
    {
      "resource_id": 38,
      "text": "\"Na giyaya i kaphilia rka o Kadnan ka, go kipagndaon Niyan rka ko taawil o manga tothol go katharotopa Niyan ko limo Iyan rka ago so manga moriya taw o Ya´qob lagid o kiyatarotopa Niyan on ko dowa loks ka gowani a so Ibrahim go so Is´haq. Mataan! a so Kadnan ka na Matao, a Mawngangn.\""
    },
    {
      "resource_id": 38,
      "text": "Sabnsabnar a adn a miyatago ko (totholan ko) Yosof ago so manga pagari niyan a manga tanda a rk o pphamangingiza."
    },
    {
      "resource_id": 38,
      "text": "Gowani na pitharo iran a: \"Mataan! a so Yosof ago so pagari niyan na pkhababayaan o ama tano a di sktano; A sktano na madakl tano. Mataan! a si ama tano na titho a miyatago ko karibat, a mapayag!\""
    },
    {
      "resource_id": 38,
      "text": "(Miyatharo o isa kiran a:) \"Bonoa niyo so Yosof odi na bowangn iyo ko lopa (a mawatan), ka an rkano mabonayon so gagaw i ama iyo: Go ang kano mabaloy ko oriyan iyan a pagtaw a miyamakapiya!\""
    },
    {
      "resource_id": 38,
      "text": "Pitharo o mitharo a pd kiran a: \"Di niyo mbonoa so Yosof, na ba niyo dn ologa ko malibotng a landng, ka an matoon o sabaad ko somasagad o skano na pnggolawlaan iyo. \""
    },
    {
      "resource_id": 38,
      "text": "Pitharo iran: \"Hay ama Ami, inong ka rkami di zanaan so Yosof a mataan! a skami na titho a phagompiyaan ami?\""
    },
    {
      "resource_id": 38,
      "text": "\"Sogoang ka a monot rkami amag, ka an mababaya, go an makanggitagita, ka mataan! a skami na sisiyapn ami dn.\""
    },
    {
      "resource_id": 38,
      "text": "Pitharo iyan a: \"Mataan! a sakn na titho akn a mimboboko a kaphakaonota niyo ron: Go ipkhawan akn oba makan a sarigala a skano na di niyo maiin´ngka.\""
    },
    {
      "resource_id": 38,
      "text": "Pitharo iran a: \"Ibt o makan skaniyan a sarigala a skami na madakl kami, na mataan! a samawto na titho kami a manga ilang!\""
    },
    {
      "resource_id": 38,
      "text": "Na kagiya a mapakawnot iran, go miyawpakat siran sa pagologn iran ko malibotng a landng: Na iniilaham Ami ron a: Mataan! a maphanothol ka kiran dn a siyowa iran nai sa siran na di iran katawan."
    },
    {
      "resource_id": 38,
      "text": "Na miyakaoma siran ki ama iran ko kagabigabi, a pphaman´gad siran."
    },
    {
      "resource_id": 38,
      "text": "Pitharo iran: \"Hay ama ami, mataan! a lomiyalakaw kami a gii kami magoradorad, na inibagak ami so Yosof sii ko manga igagama ami; na kiyan skaniyan a sarigala, na da rka i ba kaming ka paratiyayaa apiya pn skami na manga bnar.\""
    },
    {
      "resource_id": 38,
      "text": "Na minioma iran so bangkala (o Yosof) a masasalapot a rogo a kabokhag. Pitharo (o Ya´qob) a: \"Kna ka pipharasan rkano o manga napso niyo so miyanggolawla; na sabar dn a maliwanag: Ka so Allah i phangniyan sa tabang ko iphropa niyo.\""
    },
    {
      "resource_id": 38,
      "text": "Na miyakaoma a isa ka lalakawan: Na siyogo iran so pphakasagbn iran, na tiyayothon iyan so panabo iyan (ko landng). Pitharo iyan: \"Hay ontong akn nai! Katii so bagowamama!\" Na piyagma iran (ka biyaloy iran) a tamok! Na so Allah na katawan Iyan so gi iran nggolawlaan!"
    },
    {
      "resource_id": 38,
      "text": "Na piphasa iran sa arga a korang a manga dirham a miyapagitong: Go miyabaloy siran on a pd ko dawn pamagarga!"
    },
    {
      "resource_id": 38,
      "text": "Na pitharo o miyamasawn sa Misir ko karoma niyan a: \"Phiyapiyaing ka so darpa iyan: Masikn a makanggay rkta a gona, odi na kowaan ta skaniyan a wata ta.\" Na giyaya man i kiyapakakhapaar Ami ko Yosof sii ko lopa (a Misir), go an Ami ron mindao so taawil o manga tothol. Na so Allah na Di-Kharn ko zowaan Iyan; na ogaid na so kadaklan ko manga manosiya na di iran katawan."
    },
    {
      "resource_id": 38,
      "text": "Na kagiya a iraot ko kiyakhasad iyan, na bigan Ami skaniyan sa ongangn go katao: Na lagid aya man a kambalasi Ami ko miphipiyapiya."
    },
    {
      "resource_id": 38,
      "text": "Na piyangabayaan skaniyan o (Zolaykha a) khiwalay ko babalingan iyan sa giyadn a ginawa niyan: Go pinggagalidan iyan so manga pinto, sa pitharo iyan: \"Song ka sii ka sadn sa kabaya aka rakn!\" Pitharo (o Yosof) a: \"Mlindong ako ko Allah! Mataan aya! a so Kadnan ko na phipiyapiyaan Iyan so darpa akn. Mataan aya! a di phakaslang sa maliwanag so manga darowaka!\""
    },
    {
      "resource_id": 38,
      "text": "Na sabnsabnar a kiyagdian on (so Zolaykha) go kiyagdian rkaniyan (mambo so Yosof), opama ka da niyan maylay so tanda o Kadnan iyan (na khitaloga on): Giyaya (i pingolawla Mi), ka an Ami mapakalidas ko marata, go so pakasisingay: Mataan! a skaniyan na pd ko manga oripn Ami, a piyamanolabos."
    },
    {
      "resource_id": 38,
      "text": "Na miyagorad siran ko pinto, a miyardit iyan so bangkala (o Yosof) sa talikhodan: Go miniphasgawa iran si karoma niyan sii ko pinto, pitharo (o Zolaykha) a: \"Da a balas ko taw a phikhadiyatan iyan so taalok rka sa marata a rowar ko kakalabosowa on, odi na siksa a malipds.\""
    },
    {
      "resource_id": 38,
      "text": "Pitharo (o Yosof) a: \"Skaniyan i miyangabaya rakn sa ginawa ko.\" Na adn a mizaksi a saksi a pd ko tonganay niyan, (a pitharo iran:) \"O so bangkala (o Yosof) nasii miyabrat sa sangoran, na bnar (so Zolaykha), na so Yosof na pd ko manga bokhag!\""
    },
    {
      "resource_id": 38,
      "text": "\"Na o so bangkala iyan na sii miyardit sa talikhodan, na miyamokhag (so Zolaykha), na so Yosof na pd ko manga bnar!\""
    },
    {
      "resource_id": 38,
      "text": "Na kagiya maylay (i karoma niyan) so bangkala iyan a sii miyardit sa talikhodan - na pitharo iyan a: ´Mataan aya! a pd ko antangan iyo a marata. Mataan! a so antangan iyo (a manga babay) a marata na mala!\""
    },
    {
      "resource_id": 38,
      "text": "\"Yosof, talikhoding ka dn nai; na pangni ka sa maap (Zolaykha), makapantag ko dosang ka. Mataan! a ska na miyabaloy ka a pd ko miyanga dodosa.\""
    },
    {
      "resource_id": 38,
      "text": "Na pitharo o manga babay ko bandar a ingd a: \"So karoma o Aziz na pphangabayaan iyan so mangoda niyan sa giyadn a ginawa niyan: Sabnar a miyabnsad iyan so poso iyan a kabaya; mataan! a skami na titho a pkhaylay ami skaniyan ko karibat a mapayag.\""
    },
    {
      "resource_id": 38,
      "text": "Na kagiya a man´g iyan so antaanta iran on, na siyogo an iyan siran go pithiyagaran iyan siran sa pangn´ngkn: Na piyamgan iyan so oman i isa kiran sa glat: Go pitharo iyan: \"(Hay Yosof) Liyowing ka siran,\" na kagiya a maylay ran skaniyan, na miyalma siran on, go miyangakakarad iran a manga lima iran: Na miyatharo iran: \"Soti so Allah! Kna a ba ini manosiya! Da ko ungkai inonta na malaikat a sslaan!\""
    },
    {
      "resource_id": 38,
      "text": "Pitharo (o Zolaykha): \"Na giyoto man so piyamaganta ako niyo ron! Na sabnsabnar a piyangabayaang ko skaniyan sa giyadn a ginawa niyan na minda! Na ibt odi niyan nggolawlaa so sogoang ko ron, na khalaboson dn, go khabaloy dn a pd ko miyamakayto!\""
    },
    {
      "resource_id": 38,
      "text": "Pitharo (o Yosof): \"Kadnan ko, so kalaboso i pkhababayaan ko a di so ipndolon iran rakn: Na odi akong Ka pakalidasa ko antangan iran a marata, na mitaliyadok ako kiran go mabaloy ako a pd ko di manga tatao.\""
    },
    {
      "resource_id": 38,
      "text": "Na tiyarima o Kadnan iyan na piyakalidas iyan ko antangan iran a marata: Mataan! a Skaniyan so Pphakan´g."
    },
    {
      "resource_id": 38,
      "text": "Oriyan o kiyapayag iyan kiran, sii ko oriyan o kiyaylaya iran ko manga tanda, na (miyatomo o Aziz a) kalaboson iyan dn taman ko masa (a kada o siyanta)."
    },
    {
      "resource_id": 38,
      "text": "Na adn a miyapd iyan ko kalaboso a dowa mangoda. Pitharo o isa sa dowa oto a: \"Mataan! a pithataginp akn a pthmk ako sa arak. Na pitharo o pd iyan a: Mataan! a sakn na pithataginp akn a maawid ako ko poro o olo akn sa roti, a pkhn on a papanok. Panotholang ka rkami i taabir iyan: Mataan! a skami na pkhaylay ami ska a pd ko miphipiyapiya.\""
    },
    {
      "resource_id": 38,
      "text": "Pitharo (o Yosof) a: \"Da a phakatalingoma rkano a pangn´ngkn a pagpr rkano to a dowa a ba akn rkano da mapanothol so osayan on ko da niyan rkano pn kapakatalingoma. Giyoto man na pd ko inindao rakn o Kadnan ko. Mataan! a sakn na giyanatan ko so okit o pagtaw a di iran paparatiyayaan so Allah. Go siran na so akhirat na siran na oongkirn iran.\""
    },
    {
      "resource_id": 38,
      "text": "\"Na inonotan ko so okit o manga loks akn, a so Ibrahim ago so Is´haq, go so Ya´qob; di rkami patot oba ami rimbangn ko Allah so apiya antonaa: Giyoto man na pd ko gagaw rkami o Allah go sii ko manga manosiya: Na ogaid na so kadaklan ko manga manosiya na di siran phanalamat.\""
    },
    {
      "resource_id": 38,
      "text": "\"Hay dowa kataw a pd akn ko kalaboso, ba so manga katohanan a mbidabida i tomo, antawaa so Allah a Isaysa, a phakabaas?\""
    },
    {
      "resource_id": 38,
      "text": "\"Da ko pzimbaan iyo a salakaw Rkaniyan inonta na manga ngaran a inipamtho niyo skaniyan, skano ago so manga loks iyo, da a initoron on o Allah a katantowan: Da ko kokoman inonta na rk o Allah: inisogo Iyan a da a pzoasoata niyo a rowar Rkaniyan: Giyaya man i okit a ontol, na ogaid na so kadaklan ko manga manosiya na di iran katawan.\""
    },
    {
      "resource_id": 38,
      "text": "\"Hay dowa kataw a pd akn ko kalaboso, so isa rkano na kapthalagadan iyan sa inomn a arak so kadnan iyan: Na so pman so pd iyan, na khasola, na khn a papanok so olo niyan. Miyapasad so khasowa a so phakipitowa iyo to.\""
    },
    {
      "resource_id": 38,
      "text": "Na pitharo iyan sii ko miyagda iyan a mataan! a skaniyan i phakaslang kiran sa maliwanag a: \"Aloya kong ka ko kadnan ka.\" Na linipat skaniyan o shaytan ko kaaloya niyan on ko kadnan iyan: Na miyakatarg ko kalaboso sa miyakapira ragon."
    },
    {
      "resource_id": 38,
      "text": "Na pitharo o dato (sa Misir) a: \"Mataan! a sakn na pithataginp akn a pito a manga sapi a manga kawlit, a pkhn siran o pito (a manga sapi) a manga pagti go pito a mangngto a lomolombay, go (pito a) pd iyan a manga gango. Hay manga nakoda, pitowaa niyo rakn so taginpn ko o skano na so taginpn na khataabir iyo.\""
    },
    {
      "resource_id": 38,
      "text": "Pitharo iran a: \"Zaozaog anan a manga taginpn, na di kami matao tomaabir ko manga taginpn (a lagidanan).\""
    },
    {
      "resource_id": 38,
      "text": "Na pitharo o miyakaslang sa maliwanag sa dowa oto, a miyakatadm ko oriyan o miyathay a masa a: \"Sakn na maphanothol akn rkano so taabir iyan: Na sogo i niyo (so Yosof).\""
    },
    {
      "resource_id": 38,
      "text": "(Na pitharo iyan a:) \"Yosof! Hay mmamataan pitowa angka rkami so makapantag ko pito a manga sapi a manga kawlit a pkhn siran o pito (a manga sapi) a manga pagti, go pito a mangngto a lomolombay, go (pito a) pd iyan a manga gango: ka an ako makandod ko manga manosiya, ka an iran katokawi.\""
    },
    {
      "resource_id": 38,
      "text": "Pitharo (o Yosof) a: \"Pamola kano sa pito ragon a makathondotondog na sa pkharagon iyo na di niyo prorowa ko andag iyan, inonta so mayto a pkhn iyo;\""
    },
    {
      "resource_id": 38,
      "text": "\"Oriyan iyan na phakatalingoma ko kaypos oto a pito (ragon), a manga sikot a khalngan iran so ipthiyagar iyo kiran inonta so mayto ko tataliyongn iyo: \""
    },
    {
      "resource_id": 38,
      "text": "\"Oriyan iyan na adn a phakatalingoma ko kaypos oto a ragon a pagodarn on so manga manosiya, go makaphanmk siran on (sa mbarambarang a onga).\""
    },
    {
      "resource_id": 38,
      "text": "Na pitharo o dato a: \"Pakasonga niyo rakn skaniyan.\" Na kagiya a makawma on so sogo, na pitharo iyan a: \"Kasoy ka ko kadnan ka, na izaan ka on o antonaa i btad o manga babay a so miyanga kakarad iran so manga lima iran? Mataan! a so Kadnan ko na so antangan iran a marata na katawan Iyan.\""
    },
    {
      "resource_id": 38,
      "text": "Pitharo (o dato) a: \"Antonaa i miyasowa iyo gowani a pangabayaan iyo so Yosof sa so dn so ginawa niyan?\" Pitharo iran: \"Soti so Allah! Da a katawan ami a karataan iyan!\" Pitharo o karoma o Aziz a: \"Imanto na miyapayag so bnar: Sakn na piyangabayaan ko skaniyan sa giyadn a ginawa niyan na mataan! a skaniyan na pd dn ko manga bnar. \""
    },
    {
      "resource_id": 38,
      "text": "(Pitharo o Yosof a) \"Giyaya man na an iyan katokawi a mataan! a sakn na da akn ndonsiyani skaniyan ko kigagaib iyan, go mataan! a so Allah na di Niyan phakagagdn so antangan a marata o mamakadodorata.\""
    },
    {
      "resource_id": 38,
      "text": "\"Na di akn khikiyas a ginawa ko: Mataan! a so ginawa na titho a somosogo ko marata, inonta so inikalimo o Kadnan ko: Mataan! a so Kadnan ko na Manapi, a Makalimoon.\""
    },
    {
      "resource_id": 38,
      "text": "Na pitharo o dato a: \"Pakasonga niyo rakn, ka tindosn ko skaniyan sii ko ginawa ko.\" Na kagiya a mimbitiyarai niyan, na pitharo iyan a: \"Mataan! a ska sa alongan nai, sii ko hadapan ami, i piyakaphaar a sasanaan!\""
    },
    {
      "resource_id": 38,
      "text": "Pitharo iyan a: \"Baloya kong ka (a sasanaan) ko manga kakawasaan ko lopa (a Misir): Mataan! a sakn na masiyapn, a matao.\""
    },
    {
      "resource_id": 38,
      "text": "Na giyaya man i kiyapakakhapaar Ami ko Yosof ko lopa (a Misir), pphagingd on sa sadn sa kabaya iyan. Ipphamili Ami so limo Ami ko taw a kabaya Ami, go di Ami pagilangn so balas ko miphipiyapiya."
    },
    {
      "resource_id": 38,
      "text": "Na mataan! a so balas ko akhirat i mapiya, ko siran a miyamaratiyaya, go miyamananggila."
    },
    {
      "resource_id": 38,
      "text": "Na miyakaoma so manga pagari o Yosof: Na somiyold siran on, na miyakilala niyan siran, a siran na masasawang siran on."
    },
    {
      "resource_id": 38,
      "text": "Na kagiya a mibgay niyan kiran so angin iran, na pitharo iyan a: \"Pakasonga niyo rakn so pagari niyo ko ama iyo, ba niyo di khaylay a mataan! a sakn na ptharotopn ko so kapagasad, go sakn i lbi a mapiya ko pphamamolosan?\""
    },
    {
      "resource_id": 38,
      "text": "\"Na odi niyo rakn mapakasong, na di kano rakn makapamoko, go di kano rakn phagobay.\""
    },
    {
      "resource_id": 38,
      "text": "Pitharo iran a: \"Pagomayokn ami skaniyan ki ama iyan: Go mataan! a skami na nggolawlaan ami dn.\""
    },
    {
      "resource_id": 38,
      "text": "Na pitharo iyan ko manga ngongoda niyan a: Tagoa niyo so manga dagangan iran ko manga potal iran, ka an iran makilala amay ka makabaling siran ko manga taalok kiran, ka an siran rktano makakasoy."
    },
    {
      "resource_id": 38,
      "text": "Na kagiya a makabaling siran ki ama iran, na pitharo iran: \"Hay ama ami, miyarn rkami so kapamoko, na pakawnotang ka rkami so pagari ami, kaang kami makapamoko; go mataan! a skami na siyapn ami dn.\""
    },
    {
      "resource_id": 38,
      "text": "Pitharo (i ama iran) a: \"Da ko kisanaang ko rkano rkaniyan inonta na lagid o kinisanaan rkano ko pagari niyan gowani; na so Allah i taralbi a Mapiya a Somisiyap, go Skaniyan i lbi a Makalimoon ko pphamangalimo!\""
    },
    {
      "resource_id": 38,
      "text": "\"Na kagiya a pamkarn iran so manga barang iran, na miyatoon iran on so manga dagangan iran a inikasoy kiran.\" Pitharo iran: \"Hay ama ami! antonaa pn i pmbabanogn ami? Katii so manga dagangan ami a inikasoy rkami: Go pkhikowa mi sa pangn´ngkn so pagtaw tano; go siyapn ami so pagari ami; go makaozor kami sa isa ko rorana a onta. Giyoto man i kapamoko a malbod.\""
    },
    {
      "resource_id": 38,
      "text": "Pitharo iyan a: \"Di akn rkano dn phakawnotn taman sa di ako niyo bgan sa maylot a diyandi, a phoon ko Allah, sa mataan! a phakandodn iyo rakndn skaniyan, inonta oba kano katangkali.\" Na kagiya a ibgay ran on so diyandi iran, na pitharo iyan a: \"So Allah i Tomotonggo ko katharo tano!\""
    },
    {
      "resource_id": 38,
      "text": "Go pitharo iyan: \"Hay manga wata ko, di kano zold ko pinto a satiman: Na sold kano ko manga pinto a makambblablag; na da a khitabang akn rkano ko (kokoman o) Allah a mayto bo: Da ko kokoman inonta na rk o Allah: Skaniyan i siyarigan ko go Skaniyan na sarigi o pphamanarig.\""
    },
    {
      "resource_id": 38,
      "text": "Na kagiya a somold siran sa sadn sa sogoan kiran i ama iran, na da a minitabang iyan kiran ko (kokoman o) Allah a mayto bo: Ogaid na so hadiyat a zisii sa ginawa o Ya´qob, na mininggolalan iyan oto. Na mataan! a skaniyan na titho a adn a tanod iyan ko inindao Ami ron: Na ogaid na so kadaklan ko manga manosiya na di iran katawan."
    },
    {
      "resource_id": 38,
      "text": "Na kagiya a somold siran ko Yosof, na inikakp iyan si pagari niyan; Pitharo iyan a: \"Mataan! a sakn na sakn si pagaring ka; na ding ka pmboko on so pinggolawla iran.\""
    },
    {
      "resource_id": 38,
      "text": "Na kagiya a mibgay niyan kiran so angin iran, na tiyago iyan so phaginoman ko potal i pagari niyan. Oriyan iyan na miyananawag so pphananawag: \"Hay manga komokoda sa onta! mataan kano a titho a manga tkhaw!\""
    },
    {
      "resource_id": 38,
      "text": "Pitharo iran sa somiyangor siran kiran: \"Antonaa i miyada a pphangdgn niyo?\""
    },
    {
      "resource_id": 38,
      "text": "Pitharo iran a: \"Pphangdgn ami a miyada a gantang o dato; na sa taw a mikasoy niyan oto na adn a bagian iyan a isa ka awid o satiman a onta; go sakn na ako akn skaniyan.\""
    },
    {
      "resource_id": 38,
      "text": "Pitharo iran a: \"Ibt ko Allah! Sabnsabnar a kiyatokawan iyo a kna a ba kami miyakaoma sa ba kami phaminasa ko lopa, go kna a ba kami manga tkhaw!\""
    },
    {
      "resource_id": 38,
      "text": "Pitharo iran: \"Antonaa i kasalaan o tkhaw, o skano na manga bokhag?\""
    },
    {
      "resource_id": 38,
      "text": "Pitharo iran: \"Aya kasalaan iyan na sadn sa taw a sii matoon ko potal iyan, na skaniyan dn i kasalaan iyan. Lagid aya a ipzala Ami ko manga darowaka!\""
    },
    {
      "resource_id": 38,
      "text": "Na iniphoon iyan ko manga potal iran, ko dapn so potal i pagari niyan: Oriyan iyan na inigmaw niyan phoon ko potal i pagari niyan. Giyaya i piyaki pagantangan Ami ko Yosof. Di patot oba niyan makowa so pagari niyan sii ko kokoman o dato odi so kabaya o Allah. Iphoro Ami sa phipira pangkat so taw a kabaya Ami: Na kaoombawan so oman i adn a katao niyan o lawan on sa katao."
    },
    {
      "resource_id": 38,
      "text": "Pitharo iran: \"O ba miyamankhaw, na kagiya a miyamankhaw si pagari niyan gowani.\" Na piyagns oto o Yosof sii sa ginawa niyan, sa da niyan kiran oto payaga. Pitharo iyan a: \"Skano i marata i btad; na so Allah i lbi a Matao ko iphropa niyo!\""
    },
    {
      "resource_id": 38,
      "text": "Pitharo iran: \"Hay Aziz, mataan! a adn a ama iyan a loks a miyakatoa, na kowaang ka so isa rkami a sambi iyan; mataan! a skami na maiilay ami ska a pd ko miphipiyapiya.\""
    },
    {
      "resource_id": 38,
      "text": "Pitharo iyan a: \"Mlindong kami ko Allah oba adn a makowa mi a rowar ko taw a miyatoon ami ron so tamok ami: Mataan! a skami na samawto na titho kami a phakasalimbot.\""
    },
    {
      "resource_id": 38,
      "text": "Na kagiya a kadaan siran on sa panginam, na sominibay siran a miyagopakat siran. Pitharo o mala kiran a: \"Ba niyo di katawi a mataan! a si ama iyo na sabnar a kominowa rkano sa maylot a diyandi a phoon ko Allah, gowani na mindorat kano makapantag ko Yosof? Na di akn dn ngganatan a ingd ai taman sa di ako pandoan i ama, odi na kokomn ako o Allah; ka Skaniyan i lbi a Mapiya ko manga kokoman.\""
    },
    {
      "resource_id": 38,
      "text": "\"Baling kano ki ama iyo, na tharoa niyo: Hay ama ami, mataan! a so wata aka na miyamankhaw! Na da a pizaksian ami a rowar ko kiyatokawan ami, na da rkami i ba ami masiyap so migagaib!\""
    },
    {
      "resource_id": 38,
      "text": "\"Na izaing ka so phagingd a kiyatagoan rkami, go so manga komokoda a minithoona ami roo, ka mataang! kami a titho a manga bnar.\""
    },
    {
      "resource_id": 38,
      "text": "Pitharo iyan: \"Kna, ka pipharasan rkano o manga ginawa niyo so miyawlawla. Na sabar dn a maliwanag; ka masikn a so Allah na pakatalingomaan iyan siran rakn langon. Mataan! a Skaniyan so Matao, a Mawngangn.\""
    },
    {
      "resource_id": 38,
      "text": "Na tiyalikhodan iyan siran, sa pitharo iyan: \"Hay kiyaontanan so rataa ginawa ko ko Yosof! Na miyakapoti so dowa mata niyan phoon ko boko, na skaniyan na ba niyan dn marrbn.\""
    },
    {
      "resource_id": 38,
      "text": "Pitharo iran a: \"Ibt ko Allah! Di ka dn khada sa kapkhatadming ka ko Yosof taman sa mabaloy ka a pakapapatayn, odi na mitapi ka ko miyamatay;\""
    },
    {
      "resource_id": 38,
      "text": "Pitharo iyan a: \"Aya bo a pphanonan ko ko rata a ginawa ko, go so boko akn na so Allah, go katawan ko phoon ko Allah so di niyo katawan.\""
    },
    {
      "resource_id": 38,
      "text": "\"Hay manga wata ko, lalakaw kano na, go niyo pangdga so Yosof go so pagari niyan, na di kano khadai sa panginam ko limo o Allah: Mataan! a da a khadaan sa panginam ko limo o Allah, a rowar ko pagtaw a da pamaratiyaya.\""
    },
    {
      "resource_id": 38,
      "text": "Na kagiya a mangadap siran on (zaroman), na pitharo iran: \"Hay Aziz, minisogat rkami ago so pagtaw ami so morala: Na adn a minioma mi a dagangan a garap: Na tarotopi kaming ka sa asad, go zadka i kaming ka: Mataan! a so Allah na mbalasan Iyan so manga barasadka.\""
    },
    {
      "resource_id": 38,
      "text": "Pitharo (o Yosof): \"Ino katawan iyo so pinggolawla niyo ko Yosof ago so pagari niyan, gowani ko skano na di kano manga tatao?\""
    },
    {
      "resource_id": 38,
      "text": "Pitharo iran: \"Ba mataan! a ska na ska so Yosof?\" Pitharo iyan: \"Sakn so Yosof, go giyai so pagari ko: Sabnar a inikalimo kami o Allah: Mataan aya! a sadn sa mananggila, go phantang na mataan! a so Allah na di Niyan pagilangn so balas ko miphipiyapiya.\""
    },
    {
      "resource_id": 38,
      "text": "Pitharo iran: \"Ibt ko Allah! Sabnsabnar a piyakalbi ka rkami o Allah, go mataan! a miyabaloy kami a titho a manga baradosa!\""
    },
    {
      "resource_id": 38,
      "text": "Pitharo iyan: \"Da a pangnsi niyo sa alongan nai: (pangninta a) napiyan kano o Allah, ka Skaniyan i lbi a Makalimoon ko Pphamangalimo!\""
    },
    {
      "resource_id": 38,
      "text": "\"Balingn iyo a bangkala akn nai na kolobn iyo ko paras i ama: ka an makatalingoma a pphakaylay. Go pakasonga niyo rakn so manga taalok rkano langon.\""
    },
    {
      "resource_id": 38,
      "text": "Na kagiya a makaliyo so pphlalalakaw, na pitharo i ama iran a: \"Mataan! a sakn na titho akn a maggda so baw o Yosof: O di ako niyo mbaloya a lalong.\""
    },
    {
      "resource_id": 38,
      "text": "Pitharo iran: \"Ibt ko Allah, mataan! a ska na matatago ka dn ko kiyaribat ka a andang.\""
    },
    {
      "resource_id": 38,
      "text": "Na kagiya a makawma so pphanonotholan sa mapiya, na inikolob iyan (so bangkala) ko paras (o Ya´qob), na somiyonod ko kapphakaylay niyan. Pitharo iyan: \"Ba ko rkano da tharoa, mataan! a sakn na katawan ko phoon ko Allah so di niyo katawan?\""
    },
    {
      "resource_id": 38,
      "text": "Pithato iran: \"Hay ama ami, pangniyang ka a kamaap rkami o manga dosa mi, mataan! a skami na miyabaloy kami a manga baradosa.\""
    },
    {
      "resource_id": 38,
      "text": "Pitharo iyan: \"Ipangni akn skano dn sa maap ko Kadnan ko: Mataan! a Skaniyan so Manapi, a Makalimoon.\""
    },
    {
      "resource_id": 38,
      "text": "Na kagiya a somld siran ko Yosof, na inikakp iyan so dowa loks iyan, go pitharo iyan a: \"Sold kano sa Misir ka omiyog so Allah na somasarig kano.\""
    },
    {
      "resource_id": 38,
      "text": "Na piyakadarpa iyan so dowa a loks iyan ko panggaw, go somiyondong siran on sa kapangalimbabaan. Na pitharo iyan: \"Hay ama, giyai so taabir o taginpn ko gowani! Sabnar a biyaloy skaniyan o Kadnan ko a bnar. Go sabnar a phipiyapiyaan ako Niyan, gowani a pakaliyon ako Niyan ko kalaboso, go piyakawma kano niyan a phoon ko pagonayan (sa Palistin), ko oriyan o kiyabinasaa rakn o shaytan ago so manga pagari ko. Mataan! a so Kadnan ko na Malai-gagaw ko kabaya Iyan. Mataan! a Skaniyan so Matao, a Mawngangn.\""
    },
    {
      "resource_id": 38,
      "text": "\"Kadnan ko, sabnar a bigan akong Ka sa kapaar, go inindaong Ka rakn so taawil o manga tothol, a miyadn ko manga langit ago so lopa. Ska i Panarigan akn ko doniya, go so akhirat. Tarima akong Ka a mbabayorantang Rka, go pakaraota kong Ka ko manga bilangataw.\""
    },
    {
      "resource_id": 38,
      "text": "Giyaya man na pd ko manga tothol a migagaib, iphagilaham Ami rka (ya Mohammad): Na di ka kiran makamamasa gowani a pagopakatan iran so zowaan iran, a siran na pphagantangan siran."
    },
    {
      "resource_id": 38,
      "text": "Na da ko kadaklan ko manga manosiya apiya i kazabnar ka oba siran paratiyaya."
    },
    {
      "resource_id": 38,
      "text": "Na kna a ba ka kiran saya phangni sa sokay: da a antap iyan a rowar sa ndao ko manga kaadn."
    },
    {
      "resource_id": 38,
      "text": "Na madakl a tanda a matatago ko manga langit ago so lopa a pkhasagadan iran skaniyan, a siran na di iran tatagoon sa ginawa!"
    },
    {
      "resource_id": 38,
      "text": "Go di pharatiyayaan o kadaklan kiran so Allah inonta a misasarta on a kapphanakoto iran!"
    },
    {
      "resource_id": 38,
      "text": "Ba siran sasarig sa da a makatalingoma kiran a khikolob a siksa o Allah odi na di kiran makatalingoma so bangkit a mitalmba, a siran na di iran maiin´ngka?"
    },
    {
      "resource_id": 38,
      "text": "Tharoang ka a: \"Giyai okit akn, ipphanolon akn so (kaparatiyaya ko) Allah sii ko marayag a karina, sakn ago so taw a miyonot rakn. Na Soti so Allah! go di ako pd ko manga pananakoto!\""
    },
    {
      "resource_id": 38,
      "text": "Na da a siyogo Ami ko miyaonaan ka (ya Mohammad) a rowar sa manga mama, a phagilahaman Ami siran, a pd ko taw ko manga ingd. Ba siran da lalakaw ko lopa, ka an iran maylay o antonaa i miyambtad o kiyabolosan o siran a miyaonaan iran? Na mataan! a so ingd a mawri i lbi a mapiya, a rk o siran a miyamananggila. Ba da a manga sabot iyo?"
    },
    {
      "resource_id": 38,
      "text": "Taman sa kagiya a kadaan sa panginam so manga sogo go miyaantang iran a mataan! a siran na sabnar a piyakambokhag siran, na miyakaoma kiran so tabang Ami, na siyabt Ami so taw a kabaya Ami. Na di kharn so siksa Ami ko pagtaw a manga rarata i ongar."
    },
    {
      "resource_id": 38,
      "text": "Sabnsabnar a adn a matatago ko manga totholan kiran a thoma ko manga papantas i akal (giya Qor´an aya) na kna a ba tothol a pphangmbaalan, na ogaid na initanto ko miyaonaan iyan, go osayan ko langowan taman, go toroan go limo ko pagtaw a mapaparatiyaya."
    }
  ],
  "meta": {
    "translation_name": "Maranao",
    "author_name": "Maranao",
    "filters": { "resource_id": 38, "chapter_number": "12" }
  }
}
