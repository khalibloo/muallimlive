{
  "translations": [
    {
      "resource_id": 237,
      "text": "Повелята на Аллах непременно ще дойде, но не прибързвайте с това! Пречист е Той! Превисоко е над онова, с което Го съдружават!"
    },
    {
      "resource_id": 237,
      "text": "Той низпослава ангелите, разкривайки Своята повеля комуто пожелае от Своите раби: “Предупреждавайте, че няма друг бог освен Мен! И да се боят от Мен!”"
    },
    {
      "resource_id": 237,
      "text": "Той сътвори небесата и земята с мъдрост. Превисоко е над онова, с което Го съдружават!"
    },
    {
      "resource_id": 237,
      "text": "Той сътвори човека от частица сперма и ето го - явен противник!"
    },
    {
      "resource_id": 237,
      "text": "И сътвори Той добитъка. В него има топлина за вас и ползи, и от него ядете."
    },
    {
      "resource_id": 237,
      "text": "В него има и хубост за вас, когато го прибирате вечер и когато го подкарвате на паша."
    },
    {
      "resource_id": 237,
      "text": "И носи вашите товари към страни, които не бихте стигнали освен с тежък труд. Вашият Господ е състрадателен, милосърден."
    },
    {
      "resource_id": 237,
      "text": "[Сътвори] и конете, и мулетата, и магаретата - за да ги яздите и за украса. И сътвори Той каквото не знаете."
    },
    {
      "resource_id": 237,
      "text": "Аллах насочва по Правия път, а другите [пътища] отклоняват. И ако Той пожелаеше, би ви напътил всички."
    },
    {
      "resource_id": 237,
      "text": "Той е, Който изсипва вода от небето. За вас от нея има за пиене и от нея [израстват] храсти, откъдето пасете [добитъка]."
    },
    {
      "resource_id": 237,
      "text": "С нея Той за вас изважда посевите и маслините, и палмите, и гроздето, и всички плодове. В това има знамение за хора премислящи."
    },
    {
      "resource_id": 237,
      "text": "И подчини Той за вас нощта и деня, и слънцето, и луната, и звездите са подчинени на Неговата повеля. В това има знамения за хора проумяващи."
    },
    {
      "resource_id": 237,
      "text": "И това, което създаде за вас по земята в различни цветове... В това има знамение за хора поучаващи се."
    },
    {
      "resource_id": 237,
      "text": "Той е, Който подчини морето, за да ядете оттам прясно месо и да извличате оттам украшения, които носите. И виждаш корабите да го браздят, и за да търсите от Него благодат, и за да сте признателни."
    },
    {
      "resource_id": 237,
      "text": "И положи на земята непоклатими планини, за да не се люлее с вас; и реки, и пътища, за да се напътите;"
    },
    { "resource_id": 237, "text": "и други знаци; и по звездите се насочват." },
    {
      "resource_id": 237,
      "text": "И нима Онзи, Който сътворява, е като онзи, който не може да сътворява? Не ще ли се поучите?;"
    },
    {
      "resource_id": 237,
      "text": "И ако пресмятате благодеянията на Аллах, не ще ги изчислите. Аллах е опрощаващ, милосърден."
    },
    {
      "resource_id": 237,
      "text": "Аллах знае какво спотайвате и какво разкривате."
    },
    {
      "resource_id": 237,
      "text": "Онези, които [неверниците] ги зоват вместо Аллах, нищо не могат да сътворят, а и самите те са сътворени"
    },
    {
      "resource_id": 237,
      "text": "безжизнени мъртъвци. И не ще усетят кога ще бъдат възкресени."
    },
    {
      "resource_id": 237,
      "text": "Вашият Бог е единственият Бог. А онези, които не вярват в отвъдния живот, сърцата им [Го] отричат и надменни са те."
    },
    {
      "resource_id": 237,
      "text": "Без съмнение, Аллах знае какво спотайват и какво разкриват. Той не обича надменните."
    },
    {
      "resource_id": 237,
      "text": "И когато им се казва: “Какво е низпослал вашият Господ?”, казват: “Легенди на предците!”,"
    },
    {
      "resource_id": 237,
      "text": "за да понесат в Деня на възкресението всички свои товари и някои товари на заблудените от тях хора в неведение. И колко лошо е онова, което ще понесат!"
    },
    {
      "resource_id": 237,
      "text": "И онези преди тях лукавстваха, но Аллах разруши тяхното здание из основи и рухна отгоре им таванът. И мъчението им дойде оттам, откъдето не им е хрумвало."
    },
    {
      "resource_id": 237,
      "text": "После, в Деня на възкресението, Той ще ги опозори и ще каже: “Къде са Моите съдружници, заради които враждувахте?” Дарените със знанието ще кажат: “Позорът и злото Днес са за неверниците,"
    },
    {
      "resource_id": 237,
      "text": "на които - угнетили себе си - ангелите прибират душите.” Тогава ще се смирят: “Не сме вършили зло.” Да, Аллах знае какво сте вършили."
    },
    {
      "resource_id": 237,
      "text": "Влезте през вратите на Ада, там ще пребивавате вечно! Колко лошо е обиталището на надменните!"
    },
    {
      "resource_id": 237,
      "text": "И ще се каже на богобоязливите: “Какво е низпослал вашият Господ?” Ще кажат: “Добро.” За благодетелните има добрина на този свят, а отвъдният дом е най-доброто. И колко прекрасен е Домът на богобоязливите!"
    },
    {
      "resource_id": 237,
      "text": "градините на Адн, в които ще влязат  - сред тях реки текат. Там ще имат, каквото пожелаят. Така Аллах възнаграждава богобоязливите"
    },
    {
      "resource_id": 237,
      "text": "на които - пречисти - ангелите прибират душите. Ще им кажат: “Мир вам!” Влезте в Рая заради онова, което сте вършили!”"
    },
    {
      "resource_id": 237,
      "text": "Нима [неверниците] чакат друго освен да им се явят ангелите или да им се яви повелята на твоя Господ? Така постъпиха и онези преди тях. И не Аллах ги угнетява, а те себе си угнетяват."
    },
    {
      "resource_id": 237,
      "text": "И ги сполетяха злините на онова, което извършиха. И ги обгради онова, на което се присмиваха."
    },
    {
      "resource_id": 237,
      "text": "И рекоха съдружаващите: “Ако Аллах желаеше, нямаше да служим на нищо освен на Него, нито ние, нито бащите ни, и нямаше да възбраним без Него нищо. Така постъпваха и онези преди тях. А нима пратениците имат друг дълг освен ясното послание?"
    },
    {
      "resource_id": 237,
      "text": "И при всяка общност изпратихме пратеник: “Служете на Аллах и странете от сатаните!” Някои от тях Аллах напъти, а някои заслужиха заблудата. Вървете по земята и вижте какъв е краят на отричащите!"
    },
    {
      "resource_id": 237,
      "text": "Дори ако ти копнееш да ги напътиш [о Мухаммад], Аллах не напътва онзи, който избира заблудата. Те нямат помощници."
    },
    {
      "resource_id": 237,
      "text": "И се заклеха в Аллах с най-усърдните си клетви: “Аллах не ще възкреси онзи, който умре.” Да, истинно е Неговото обещание. Ала повечето хора не знаят."
    },
    {
      "resource_id": 237,
      "text": "[Аллах ще ги възкреси], за да им обясни онова, по което бяха в разногласие, и за да узнаят неверниците, че са лъжци."
    },
    {
      "resource_id": 237,
      "text": "Нашето Слово към нещо, когато го пожелаем, е само да му кажем: “Бъди!”. И то става."
    },
    {
      "resource_id": 237,
      "text": "А които се преселиха заради Аллах, след като бяха угнетени, ще ги настаним на добро място в земния живот, а наградата на отвъдния е още по-голяма, ако знаят"
    },
    {
      "resource_id": 237,
      "text": "онези, които търпят и на своя Господ се уповават."
    },
    {
      "resource_id": 237,
      "text": "И преди теб изпращахме само мъже, на които давахме откровение - питайте хората на Писанието, ако вие не сте узнали -"
    },
    {
      "resource_id": 237,
      "text": "с ясните знаци и писанията... И низпослахме на теб [о, Мухамад] Напомнянето, за да обясниш на хората какво им е низпослано и за да размислят."
    },
    {
      "resource_id": 237,
      "text": "Нима онези, които кроят злините, имат сигурност, че Аллах не ще накара земята да ги погълне или че мъчението не ще дойде при тях, откъдето не им хрумва?"
    },
    {
      "resource_id": 237,
      "text": "Или че Той не ще ги накаже при тяхното странстване, а те не могат да Го възпрат?"
    },
    {
      "resource_id": 237,
      "text": "Или че Той не ще ги сграбчи в уплах? Вашият Господ е състрадателен, милосърден."
    },
    {
      "resource_id": 237,
      "text": "Нима не видяха всяко нещо, което Аллах е сътворил? Свеждат се сенките му надясно и наляво, кланяйки се на Аллах със смирение."
    },
    {
      "resource_id": 237,
      "text": "На Аллах се покланя в суджуд всичко на небесата и всяка твар по земята, и ангелите - без да се големеят."
    },
    {
      "resource_id": 237,
      "text": "Страхуват се от своя Господ, Който е над тях, и вършат, каквото им се повелява."
    },
    {
      "resource_id": 237,
      "text": "И отреди Аллах: “Не приемайте два бога! Един е Бог. От Мен се бойте, само от Мен!”"
    },
    {
      "resource_id": 237,
      "text": "И Негово е всичко на небесата и на земята, и неизменно за Него е служенето. И нима се боите от друг освен от Аллах?"
    },
    {
      "resource_id": 237,
      "text": "И каквато и благодат да имате, тя е от Аллах. После, щом ви засегне беда, Него умолявате."
    },
    {
      "resource_id": 237,
      "text": "После, щом Той ви отмахне бедата, ето - някои от вас съдружават своя Господ,"
    },
    {
      "resource_id": 237,
      "text": "за да отрекат онова, което сме им дали. Наслаждавайте се и ще узнаете!"
    },
    {
      "resource_id": 237,
      "text": "И отреждат за онова, което не познават, дял от препитанието, което Ние сме им дали. Кълна се в Аллах, непременно ще бъдете питани за онова, което сте измисляли."
    },
    {
      "resource_id": 237,
      "text": "И отреждат за Аллах дъщерите - пречист е Той!, - а за себе си - онова, което възжелават."
    },
    {
      "resource_id": 237,
      "text": "И щом известят някого от тях за женска рожба, лицето му помрачнява и спотайва той печал."
    },
    {
      "resource_id": 237,
      "text": "Скрива се от хората заради лошото, което са му съобщили - дали да я пощади за унижение, или [жива] да я зарови в пръстта. Колко лошо отсъждат!"
    },
    {
      "resource_id": 237,
      "text": "Онези, които не вярват в отвъдния живот, имат най-лошите качества, а най-съвършените принадлежат на Аллах. Той е Всемогъщия, Премъдрия."
    },
    {
      "resource_id": 237,
      "text": "И ако Аллах наказваше хората за техния гнет, Той не би оставил на земята дори една твар. Ала Той ги забавя за определен срок. И щом срокът им дойде, и с миг дори не ще го забавят, нито ще го изпреварят."
    },
    {
      "resource_id": 237,
      "text": "И отреждат за Аллах онова, което мразят. И езиците им описват лъжата - че за тях е най-хубавото. Без съмнение, за тях е Огънят и там ще бъдат изоставени."
    },
    {
      "resource_id": 237,
      "text": "Кълна се в Аллах, вече изпращахме пратеници и на общности преди теб [о, Мухаммад]. Но сатаната разкраси за тях делата им. Днес той е техният покровител и за тях има болезнено мъчение."
    },
    {
      "resource_id": 237,
      "text": "И низпослахме Книгата на теб, единствено за да им разясниш онова, по което са в разногласие - и с напътствие, и милост за хора вярващи."
    },
    {
      "resource_id": 237,
      "text": "И изсипва Аллах вода от небето, и съживява с нея земята след нейната смърт. В това има знамение за хора чуващи."
    },
    {
      "resource_id": 237,
      "text": "И в добитъка има поука за вас. Даваме ви да пиете от онова, което е в стомаха му помежду нечистотии и кръв - чисто мляко, приятно за пиещите."
    },
    {
      "resource_id": 237,
      "text": "И от плодовете на палмите и гроздето взимате опияняваща напитка и хубава храна. В това има знамение за хора проумяващи."
    },
    {
      "resource_id": 237,
      "text": "И внуши твоят Господ на пчелите: “Вземете си жилища сред планините и по дърветата, и в онова, което [хората] градят!"
    },
    {
      "resource_id": 237,
      "text": "После яжте от всички плодове и следвайте пътищата на вашия Господ, улеснени [за вас]!” Излиза от стомаха им питие с различен цвят. В него има изцеление за хората. В това има знамение за хора премислящи."
    },
    {
      "resource_id": 237,
      "text": "Аллах ви сътворява, после ви прибира душите. А някой от вас бива довеждан до най-окаяната възраст и тогава не знае нищо, след като е знаел. Аллах е всезнаещ, всесилен."
    },
    {
      "resource_id": 237,
      "text": "Аллах предпочете едни от вас пред други в препитанието. А онези, които са предпочетени, не споделят своето препитание с владените от техните десници, в него да са равни. Тогава благодатта на Аллах ли отричат?"
    },
    {
      "resource_id": 237,
      "text": "Аллах ви отреди съпруги от самите вас и ви отреди от съпругите ви деца и внуци, и ви дава препитание от благата. И нима в лъжата вярват, а щедростта на Аллах отхвърлят?"
    },
    {
      "resource_id": 237,
      "text": "И вместо на Аллах те служат на онези, които не владеят за тях никакво препитание от небесата и от земята, и са безсилни."
    },
    {
      "resource_id": 237,
      "text": "И не сторвайте подобия на Аллах! Аллах знае, вие не знаете."
    },
    {
      "resource_id": 237,
      "text": "Аллах дава пример с един притежаван роб, неспособен на нищо, и човек, на когото дарихме от Нас хубаво препитание, и той раздава от него тайно и явно. Нима двамата са равни? Слава на Аллах! Ала повечето от тях не знаят."
    },
    {
      "resource_id": 237,
      "text": "И дава Аллах пример с двама мъже - единият е ням, неспособен на нищо, и е бреме за своя господар. Където и да го прати, той не донася добро. Нима са равни, той и онзи, който повелява справедливост и е на правия път?"
    },
    {
      "resource_id": 237,
      "text": "На Аллах принадлежи неведомото на небесата и на земята. Повелята за Часа е, само колкото да мигне око, или още по-бързо. Аллах над всяко нещо има сила."
    },
    {
      "resource_id": 237,
      "text": "И ви извади Аллах от утробите на вашите майки, без да имате знание, и Той направи за вас слуха и зрението, и сърцата, за да сте признателни."
    },
    {
      "resource_id": 237,
      "text": "Не виждат ли те птиците, покорни [да летят] в небесния простор? - Само Аллах ги крепи. В това има знамения за хора вярващи."
    },
    {
      "resource_id": 237,
      "text": "Аллах стори за вас домовете ви за отдих и стори за вас от кожите на добитъка домове, които са ви леки в дните на вашето пътуване и в дните на вашето отсядане; и от вълната и козината, и косъма им - обзавеждане и ползване до време."
    },
    {
      "resource_id": 237,
      "text": "И стори Аллах за вас сенки от онова, което е сътворил, и стори за вас в планините убежища, и стори за вас одежди, които ви пазят от жегата, и одежди, които ви пазят в битка. Така изпълнява Той Своята благодат за вас, за да се отдадете Нему."
    },
    {
      "resource_id": 237,
      "text": "А отметнат ли се [о, Мухаммад], твой дълг е само ясното послание."
    },
    {
      "resource_id": 237,
      "text": "Те узнават благодатта на Аллах, после я отричат. Повечето от тях са неверници."
    },
    {
      "resource_id": 237,
      "text": "Един Ден ще възкресим от всяка общност по един свидетел. Тогава неверниците не ще бъдат чути и не ще бъде позволено покаяние."
    },
    {
      "resource_id": 237,
      "text": "И когато угнетителите видят мъчението, не ще им се облекчи то и не ще бъдат изчакани."
    },
    {
      "resource_id": 237,
      "text": "И когато съдружаващите видят онези, които те са съдружавали с Аллах, ще кажат: “Господи, те са нашите идоли, които зовяхме освен Теб.” А те ще им отвърнат с думите: “Вие наистина сте лъжци.”"
    },
    {
      "resource_id": 237,
      "text": "И ще се отдадат на Аллах в този Ден със смирение, и ще изчезне от тях онова, което са измисляли."
    },
    {
      "resource_id": 237,
      "text": "На онези, които отричат и възпират от пътя на Аллах, надбавяме мъчение върху мъчението, задето сеят развала."
    },
    {
      "resource_id": 237,
      "text": "Един Ден ще възкресим от всяка общност по един свидетел за тях измежду техните редици. И теб [о, Мухаммад] ще доведем като свидетел за тези. И ти низпослахме Ние Книгата за разяснение на всяко нещо и с напътствие и милост, и с радостна вест за мюсюлманите."
    },
    {
      "resource_id": 237,
      "text": "Аллах повелява справедливост и благодетелност, и поддържане на връзките с роднините, и възбранява покварата и порицаваното, и гнета. Наставлява ви Той, за да се поучите."
    },
    {
      "resource_id": 237,
      "text": "И изпълнявайте обета към Аллах, щом сте обещали, и не нарушавайте клетвите, след като сте ги потвърдили и вече сте приели Аллах за ваш Свидетел! Аллах знае вашите дела."
    },
    {
      "resource_id": 237,
      "text": "И не приличайте на жена, която си разкъсва преждата, след като я е изпрела - да превръщате своите клетви в измама помежду ви, задето една общност е по-многобройна от друга. С това Аллах ви изпитва и в Деня на възкресението непременно ще ви разкрие онова, по което бяхте в разногласие."
    },
    {
      "resource_id": 237,
      "text": "И ако Аллах пожелаеше, Той щеше да ви стори една общност. Ала оставя Той в заблуда когото пожелае и напътва Той когото пожелае. И непременно ще бъдете питани за делата ви."
    },
    {
      "resource_id": 237,
      "text": "И не превръщайте своите клетви в измама помежду ви, та да се подхлъзне крак, след като е бил устойчив, и да вкусите злото, задето сте възпирали от пътя на Аллах, и за вас да има огромно мъчение."
    },
    {
      "resource_id": 237,
      "text": "И не продавайте обета на Аллах на никаква цена! Онова, което е при Аллах, е най-доброто за вас, ако знаете."
    },
    {
      "resource_id": 237,
      "text": "Това, което е при вас, секва, а което е при Аллах, е вечно. Ще въздадем Ние на търпеливите награда по-хубава от онова, което са вършили."
    },
    {
      "resource_id": 237,
      "text": "На всеки вярващ, мъж или жена, който извършва праведно дело, Ние ще отредим прелестен живот. И ще им въздадем награда по-хубава от онова, което са вършили."
    },
    {
      "resource_id": 237,
      "text": "И когато четеш Корана, при Аллах търси убежище от прокудения сатана!"
    },
    {
      "resource_id": 237,
      "text": "Няма той власт над онези, които вярват и на своя Господ се уповават."
    },
    {
      "resource_id": 237,
      "text": "Властта му е само над онези, които се сближават с него и които съдружават с Аллах."
    },
    {
      "resource_id": 237,
      "text": "И когато подменяхме едно знамение с друго - а Аллах най-добре знае какво низпослава, - рекоха: “Ти само си измисляш.” Но повечето от тях не знаят."
    },
    {
      "resource_id": 237,
      "text": "Кажи [о, Мухаммад]: “Светият Дух [Джибрил] го низпослава от твоя Господ с истината, за да укрепи вярващите, и за напътствие, и радостна вест за мюсюлманите.”"
    },
    {
      "resource_id": 237,
      "text": "И знаем Ние, че казват: “Някакъв човек го обучава.” Езикът на онзи, към когото клонят, е чуждоземен, а този [Коран] е на ясен, арабски език."
    },
    {
      "resource_id": 237,
      "text": "Които не вярват в знаменията на Аллах, не ще ги напъти Аллах и за тях има болезнено мъчение."
    },
    {
      "resource_id": 237,
      "text": "Лъжа измислят само онези, които не вярват в знаменията на Аллах. Те са лъжците."
    },
    {
      "resource_id": 237,
      "text": "Който отрече Аллах, след като е повярвал - освен който е бил принуден, но сърцето му е спокойно с вярата... Ала които разтворят гръд за неверието, над тях е гневът на Аллах и за тях има огромно мъчение."
    },
    {
      "resource_id": 237,
      "text": "Това е, защото възлюбиха земния живот повече от отвъдния и защото Аллах не напътва невярващите хора."
    },
    {
      "resource_id": 237,
      "text": "Тези са, на които Аллах запечата сърцата и слуха, и зрението, тези са нехайните."
    },
    {
      "resource_id": 237,
      "text": "Без съмнение, в отвъдния живот те са губещите."
    },
    {
      "resource_id": 237,
      "text": "После твоят Господ... - за онези, които се преселят след своето изпитание, после се борят по пътя на Аллах и търпят - твоят Господ след това е опрощаващ, милосърден."
    },
    {
      "resource_id": 237,
      "text": "Един Ден всеки ще дойде да защити себе си и на всеки докрай ще се изплати за онова, което е вършил. И не ще бъдат угнетени."
    },
    {
      "resource_id": 237,
      "text": "И дава Аллах пример с едно селище. То бе мирно, спокойно. Получаваше препитанието си отвсякъде в изобилие. Но отрече то благата на Аллах, тогава Аллах го накара да изпита одеянието на глада и страха заради онова, което [жителите му] са сторили."
    },
    {
      "resource_id": 237,
      "text": "Вече дойде при тях Пратеника измежду им, но го взеха за лъжец. Тогава ги обзе мъчението, както угнетяват."
    },
    {
      "resource_id": 237,
      "text": "Яжте от онова, което Аллах ви даде за препитание - разрешено, приятно - и бъдете признателни за щедростта на Аллах, ако само на Него служите!"
    },
    {
      "resource_id": 237,
      "text": "Възбрани ви Той мършата и кръвта, и свинското месо, и закланото за друг, а не за Аллах. А който е бил принуден, без да е потисник, нито престъпващ - Аллах е опрощаващ, милосърден."
    },
    {
      "resource_id": 237,
      "text": "И не изричайте лъжата, която езиците ви описват: “Това е позволено, а това е възбранено”, за да не измисляте лъжа за Аллах. Които измислят лъжа за Аллах, те не ще сполучат."
    },
    {
      "resource_id": 237,
      "text": "Кратко наслаждение - и за тях има болезнено мъчение."
    },
    {
      "resource_id": 237,
      "text": "А на юдеите възбранихме онова, за което ти разказахме преди. И не Ние ги угнетихме, а те себе си угнетиха."
    },
    {
      "resource_id": 237,
      "text": "А твоят Господ... - за онези, които вършат зло в неведение и след това се разкаят, и поправят - твоят Господ е опрощаващ, милосърден."
    },
    {
      "resource_id": 237,
      "text": "Наистина Ибрахим бе водител, покорен на Аллах, правоверен, и не бе от съдружаващите -"
    },
    {
      "resource_id": 237,
      "text": "признателен бе за Неговите блага. Избра го Той и го насочи по правия път."
    },
    {
      "resource_id": 237,
      "text": "И му отредихме добрина в земния живот, и в отвъдния е сред праведниците."
    },
    {
      "resource_id": 237,
      "text": "После ти разкрихме [о, Мухаммад]: “Следвай религията на Ибрахим правоверния!” Той не бе от съдружаващите."
    },
    {
      "resource_id": 237,
      "text": "Съботата бе сторена само за онези, които бяха в разногласие за нея. В Деня на възкресението твоят Господ ще отсъди между тях за онова, по което бяха в разногласие."
    },
    {
      "resource_id": 237,
      "text": "Призовавай към пътя на твоя Господ с мъдрост и хубаво поучение, и спори с тях по най-хубавия начин! Твоят Господ най-добре знае кой се е отклонил от Неговия път и знае напътените."
    },
    {
      "resource_id": 237,
      "text": "И ако наказвате [о, вярващи], накажете със същото, с което са ви наказали! А ако търпите, това е най-доброто за търпеливите."
    },
    {
      "resource_id": 237,
      "text": "И търпи! Твоето търпение е само с подкрепата на Аллах. И не скърби за тях, и не се притеснявай от тяхното лукавство!"
    },
    {
      "resource_id": 237,
      "text": "Аллах е с богобоязливите и с благодетелните."
    }
  ],
  "meta": {
    "translation_name": "Tzvetan Theophanov",
    "author_name": "Tzvetan Theophanov",
    "filters": { "resource_id": 237, "chapter_number": "16" }
  }
}
