{
  "translations": [
    {
      "resource_id": 81,
      "text": "داواکارێك پرسیاری کرد ده‌رباره‌ی سزایه‌ك که هه‌ر پێش دێت..."
    },
    {
      "resource_id": 81,
      "text": "جا ئه‌و سزایه‌؛ یه‌خه‌ی هه‌موو بێ باوه‌ڕان ده‌گرێت و هیچ هێزێك ناتوانێت په‌نایان بدات و لێیان دوور بخاته‌وه‌."
    },
    {
      "resource_id": 81,
      "text": "ئه‌و سزاو تۆڵه‌یه له‌لایه‌ن خوای خاوه‌نی گه‌وره‌یی و پله‌و پایه‌و جێ به‌رزه‌کان."
    },
    {
      "resource_id": 81,
      "text": "فریشته‌کان و جوبره‌ئیل به‌رز ده‌بنه‌وه بۆ لای په‌روه‌ردگار له‌ڕۆژێکدا که ماوه‌که‌ی په‌نجا هه‌زار ساڵه (به‌حسابی ئاده‌میزاد) یاخود مه‌به‌ست درێژی ڕۆژی قیامه‌ته که په‌نجا هه‌زار ساڵ ده‌خایه‌نێت به نیسبه‌ت خوانه‌ناسانه‌وه‌."
    },
    {
      "resource_id": 81,
      "text": "که‌واته خۆگرو ئارامگربه به شێوه‌یه‌کی جوان و چاك (له به‌رامبه‌ر هه‌ڵوێستی نادروستی خوا نه‌ناسانه‌وه‌)."
    },
    {
      "resource_id": 81,
      "text": "به‌ڕاستی ئه‌و بێ باوه‌ڕانه‌، قیامه‌ت به‌دوور ده‌بینن، به‌دووری ده‌زانن."
    },
    {
      "resource_id": 81,
      "text": "ئێمه‌ش، زۆر به‌نزیکی ده‌زانین (چونکه خوا خۆی به‌دیهێنه‌ری کاته‌)."
    },
    {
      "resource_id": 81,
      "text": "ڕۆژێك دێت، ئاسمان وه‌ك کانزایه‌کی تواوه‌ی لێ دێت (یه‌کێکه له قۆناغه‌کانی هه‌ڵوه‌شاندنه‌وه‌ی بوونه‌وه‌ر)."
    },
    {
      "resource_id": 81,
      "text": "کێوه‌کانیش وه‌کو خوری شی کراوه (فشۆڵ ده‌بن)."
    },
    {
      "resource_id": 81,
      "text": "دۆستی گیانی به‌گیانی له یه‌کدی ناپرسنه‌وه‌، که‌س نایپه‌رژێته سه‌رکه‌س، به‌ڵکو هه‌رکه‌س خه‌می خۆیه‌تی."
    },
    {
      "resource_id": 81,
      "text": "ئه‌وانه پیشانی یه‌کتر ده‌درێن، تاوانبارو گوناهکار ئاوات ده‌خوازێت که ئه‌گه‌ر بکرێت بۆ ده‌رباز بوونی خۆی له سزای ئه‌و ڕۆژه هه‌موو کوڕه‌کانی بکاته قوربانی خۆی!!"
    },
    { "resource_id": 81, "text": "هاوسه‌رو براکه‌ی!!" },
    {
      "resource_id": 81,
      "text": "خزم و عه‌شره‌تی که له دنیادا په‌نایان ده‌دا."
    },
    {
      "resource_id": 81,
      "text": "به‌هه‌رچی دانیشتوانی سه‌ر زه‌ویش هه‌یه ئه‌گه‌ر بۆی بکرێت بیکاته قوربانی خۆی، پاشان خوا ڕزگاری بکات."
    },
    {
      "resource_id": 81,
      "text": "نه‌خێر.. ئه‌و ئاواتانه هیچی نایه‌ته دی.. به‌ڕاستی دۆزه‌خ ئاماده‌یه‌و بڵێسه‌داره‌و داخ له دڵه‌."
    },
    {
      "resource_id": 81,
      "text": "له کاتێکدا داماڵێنه‌ری پێستی سه‌رو هه‌موو ئه‌ندامه‌کانه‌."
    },
    {
      "resource_id": 81,
      "text": "دۆزه‌خ بانگی ئه‌وانه ده‌کات که له دنیادا پشتیان له حه‌ق و ڕاستی هه‌ڵده‌کردو گوێیان پێ نه‌ده‌دا."
    },
    {
      "resource_id": 81,
      "text": "ماڵ و سامانیان کۆ ده‌کرده‌وه‌و ده‌یانشارده‌وه (گوێیان نه‌ده‌دا به حه‌ڵاڵ و حه‌رام)."
    },
    {
      "resource_id": 81,
      "text": "به‌ڕاستی ئینسان به شپرزه‌یی و ته‌نگه‌تاوی دروستکراون."
    },
    {
      "resource_id": 81,
      "text": "کاتێك ناخۆشی تووش بێت بێزارو ده‌م به هاواره‌."
    },
    {
      "resource_id": 81,
      "text": "کاتێکیش خێرو به‌ره‌که‌تی تووش بوو، ده‌ستی ده‌نوقێنێت و قه‌ده‌غه‌ی چاکه ده‌کات."
    },
    { "resource_id": 81, "text": "ته‌نها ئه‌و نوێژکه‌رانه نه‌بێت..." },
    {
      "resource_id": 81,
      "text": "ئه‌وانه‌ی که له‌سه‌ر نوێژه‌کانیان به‌رده‌وامن."
    },
    {
      "resource_id": 81,
      "text": "هه‌روه‌ها ئه‌وانه‌ی که به‌شێکی دیاریکراو له سامانیاندا هه‌یه (بۆ جیهاد و تێکۆشان)..."
    },
    { "resource_id": 81, "text": "بۆ هه‌ژاری داواکارو بێ نه‌وای داوانه‌که‌ر." },
    {
      "resource_id": 81,
      "text": "ئه‌وانه‌ی که باوه‌ڕی ڕاست و ڕه‌وان ده‌هێنن به ڕۆژی پاداشت."
    },
    {
      "resource_id": 81,
      "text": "ئه‌و که‌سانه‌ی که دڵه له‌رزه‌یان هه‌یه له تۆڵه‌ی په‌روه‌ردگاریان."
    },
    {
      "resource_id": 81,
      "text": "به‌ڕاستی سزای په‌روه‌ردگاریان که‌س لێی ئه‌مین نابێت."
    },
    { "resource_id": 81, "text": "ئه‌وانه‌ی داوێنی خۆیان ده‌پارێزن." },
    {
      "resource_id": 81,
      "text": "مه‌گه‌ر له‌گه‌ڵ هاوسه‌ره‌کانیاندا یاخود که‌نیزه‌که‌کانیان (که به‌هۆی بارو دۆخی تایبه‌ته‌وه هه‌بوو)، ئه‌وانه به‌ڕاستی لۆمه‌کراو نابن."
    },
    {
      "resource_id": 81,
      "text": "جا ئه‌وه‌ی بێجگه له‌و حاڵه‌تانه ڕێگه‌ی تر بگرێت (بۆ تێر کردنی ئاره‌زووه‌کانی)، ئه‌وانه له سنوور ترازاوو ده‌ستدرێژکه‌رن."
    },
    {
      "resource_id": 81,
      "text": "هه‌روه‌ها ئه‌وانه‌ی که ئه‌مانه‌ت ده‌پارێزن و په‌یمان ده‌به سه‌ر."
    },
    {
      "resource_id": 81,
      "text": "ئه‌وانه‌ی که هه‌ڵده‌ستن به‌و شایه‌تیه‌ی که له لایانه‌."
    },
    {
      "resource_id": 81,
      "text": "ئه‌وانه‌ی که پارێزگاری نوێژه‌کانیان ده‌که‌ن و (له کاتی خۆیدا ئه‌نجامی ده‌ده‌ن)."
    },
    {
      "resource_id": 81,
      "text": "ئا ئه‌وانه له باخه‌کانی به‌هه‌شتدا ڕێز لێنراون."
    },
    {
      "resource_id": 81,
      "text": "ئاخۆ ئه‌وانه‌ی بێ بڕوا بوون چیانه که تۆ ده‌رکه‌وتیت به په‌له دێن بۆ لات."
    },
    {
      "resource_id": 81,
      "text": "به‌لای ڕاست و چه‌پدا خۆیان ون ده‌که‌ن و له دووره‌وه پۆل پۆل به‌ده‌وری یه‌کدا کۆده‌بنه‌وه‌."
    },
    {
      "resource_id": 81,
      "text": "ئا به‌و حاڵه‌وه‌، هه‌ریه‌که‌یان به‌ته‌مایه بخرێته ناو به‌هه‌شتی پڕ له نازو نیعمه‌ته‌وه‌؟!"
    },
    {
      "resource_id": 81,
      "text": "نه‌خێر، وانی یه‌، به‌ڕاستی خۆشیان ده‌زانن له چی دروستمان کردوون (بۆ ئه‌وه‌نده له خۆیان بایی بوون)."
    },
    {
      "resource_id": 81,
      "text": "جا سوێند به په‌روه‌ردگاری خۆرهه‌ڵاته‌کان و خۆرئاواکان، به‌ڕاستی ئێمه هه‌میشه به‌ده‌سه‌ڵاتین له‌سه‌ر:..."
    },
    {
      "resource_id": 81,
      "text": "ئه‌مانه له‌ناوبه‌رین و که‌سانی چاکتر بهێنینه کایه‌وه‌، ئێمه بۆ ئه‌و مه‌به‌سته بێ توانا نین."
    },
    {
      "resource_id": 81,
      "text": "جا وازیان لێ بهێنه با هه‌ر ڕۆبچن له بێ باوه‌ڕیدا، با هه‌ر گه‌مه‌و گاڵته بکه‌ن، هه‌تا دووچاری ڕۆژی خۆیان ده‌بن که هه‌ڕه‌شه‌یان پێ لێ ده‌کرێت."
    },
    {
      "resource_id": 81,
      "text": "ئه‌و ڕۆژه‌ی به په‌له له گۆڕه‌کانیان دێنه ده‌ره‌وه‌، ده‌ڵێی بۆ لای بت و په‌رستراوه‌کانیان ڕاده‌که‌ن!!"
    },
    {
      "resource_id": 81,
      "text": "چاویان شۆڕه‌و (شه‌رمه‌زارو خه‌جاڵه‌تن) زه‌لیلی و سه‌رشۆڕی ماندووی کردوون، جا ئه‌مه ئه‌و ڕۆژه‌یه که کاتی خۆی به‌ڵێنیان پێ ده‌دراو ئه‌وان بڕوایان پێی نه‌بوو."
    }
  ],
  "meta": {
    "translation_name": "Burhan Muhammad-Amin",
    "author_name": "Burhan Muhammad-Amin",
    "filters": { "resource_id": 81, "chapter_number": "70" }
  }
}
