{
  "translations": [
    {
      "resource_id": 175,
      "text": "O kur'anskim skraćenicama govorili smo na početku sure el-Bekara. Ovi ajeti, koji se uče u ovoj suri, dio su časnog Kur'ana, koji je savršen i koji sadrži mudrosti i propise."
    },
    {
      "resource_id": 175,
      "text": "Zar je ljudima čudno to što spuštamo Objavu čovjeku koji je jedan od njih, naređujući mu da ih upozori na Allahovu kaznu?! Poslaniče, obavijesti vjernike u Allaha i kaži im ono što će im sreću donijeti, odnosno da im pripadaju visoki položaji, kao nagrada za dobra djela koja su radili. Nevjernici su govorili da je taj čovjek koji je donio ajete, ustvari, očiti čarobnjak i sihirbaz."
    },
    {
      "resource_id": 175,
      "text": "O vi koji se čudite, vaš Gosopodar je stvorio nebesa, koja su ogromna, i Zemlju, koja je prostrana, u roku od šest dana, a onda se iznad Arša uzvisio. Kako se pored toga čudite kada pošalje čovjeka koji je vaše vrste? On jedini upravlja i određuje u Svome prostranom posjedu i carstvu, i niko se kod Njega neće moći zauzimat bez njegove dozvole i zadovoljstva onim ko se zagovara. Onaj ko je opisan ovakvim svojstvima jest Allah, vaš Gospodar, pa samo Njemu iskreno ibadet činite. Zar nećete uzeti pouku iz ovih argumenata i na osnovu njih spoznati Njegovu jednoću? Onaj ko ima i najmanju želju da izvuče pouku, znat će da je to tako i povjerovat će."
    },
    {
      "resource_id": 175,
      "text": "Na Sudnjem danu samo ćete se Njemu, Jednom Jedinom, vratiti kako bi vam dao odgovorajuću plaću za vaša djela. Ovo obećanje ljudima dato je kao istinito, i Allah ga neće prekršiti, On sve može učiniti. On je otpočeo stvaranje stvorenja bez prethodnog primjera za to, a nakon smrti će ih ponovo u život vratiti, kako bi one koji su vjerovali u Allaha i činili dobra djela pravedno nagradio, bez umanjivanja dobrih djela koja su činili i bez dodavanja loših. A onima koji su bili nevjernici u Allaha i Njegova Poslanika, pripada uzavrelo piće koje će kidati njihove utrobe i njih čeka žestoka kazna jer su bili nevjernici u Allaha i Poslanika."
    },
    {
      "resource_id": 175,
      "text": "On je Taj Koji je dao da Sunce širi svoje zrake, a Mjesec je učinio da njime bude osvijetljeno. Odredio mu je putanju prema broju položaja kojih je dvadeset osam i put koji pređe svaki dan i noć. To je, o ljudi, učinio da biste pomoću Sunca znali broj dana, a pomoću Mjeseca broj mjeseci i godina. Allah je nebesa i Zemlju stvorio s istinom, da bi ispoljio Svoju snagu i veličinu pred ljudima. Allah kroz ove jasne i vidljive argumente te znamenja ukazuje na Svoju jednoću onima koji u tome umiju raspoznati dokaz i znak."
    },
    {
      "resource_id": 175,
      "text": "Smjena dana i noći i ono što ih prati, poput tame i svijetlosti, kratkoće i duljine dana i noći, te stvorenja koja se nalaze na nebesima i na Zemlji, predstavljaju znamenja koja ukazuju na Allahovu moć onima koji su bogobojazni tako što izvršavaju vjerske naredbe i sustežu se od vjerskih zabrana."
    },
    {
      "resource_id": 175,
      "text": "Nevjernici koji ne očekuju susret sa Allahom, koji Ga se ne boje i ne nadaju Mu se, koji su zadovoljni ovim prolaznim životom i uzeli su ga umjesto vječnog svijeta, te su se ovom svijetu predali i raduju se boravku na njemu, i koji se od Allahovih znamenja i dokaza okreću jer su nemarni."
    },
    {
      "resource_id": 175,
      "text": "Oni koji su opisani spomenutim osobinama idu ka svome stalnom prebivalištu džehennemu, jer su to zaradili nevjerovanjem i poricanjem Sudnjeg dana."
    },
    {
      "resource_id": 175,
      "text": "One koji vjeruju u Allaha i čine dobra djela Allah će opskrbiti uputom ka dobrim djelima koja vode Njegovom zadovoljstvu, zbog njihovog vjerovanja, a zatim će ih na Sudnjem danu uvesti u vječne džennetske vrtove, ispod kojih rijeke teku."
    },
    {
      "resource_id": 175,
      "text": "Dove njihove u džennetu bit će veličanje i slavljenje Allaha, a Allahov pozdrav za njih i njihov pozdrav jednih drugima i pozdrav meleka bit će selam, a posljednje u dovi koju će uputiti bit će pohvala Gospodara svih stvorenja."
    },
    {
      "resource_id": 175,
      "text": "Kada bi se Allah odazivao molbama koje ljudi čine kada su u ljutnji protiv sebe, svoje djece i imetaka, kao što se odaziva kada ga mole za dobro, oni bi bili uništeni. Allah ostavlja one koji ne očekuju susret sa Njime, jer se oni ne boje kazne i ne nadaju se nagradi. Ostavlja ih zbunjenim i sumnjičavim kada je u pitanju Dan obračuna."
    },
    {
      "resource_id": 175,
      "text": "Kada čovjeka koji sebi nanosi zlo zadesi bolest ili loše stanje, on Nas doziva, ponizno i skrušeno, ležeći na boku, sjedeći ili stojeći, te se nada otklanjanju zla koje ga je zadesilo. Međutim, kada mu se odazovemo i otklonimo zlo i nedaću koji su ga pogodili, on nastavi da se ponaša kao i ranije, kao da Nas nije ni molio da tu nedaću od njega otklonimo. Kao što je takvoj osobi lijepim prikazano da ustraje u zabludi, isto tako je uljepšano nevjerovanje i griješenje onima koji granice prelaze u nevjerovanju i grijehu i ustrajavaju na tom putu, ne ostavljajući ga."
    },
    {
      "resource_id": 175,
      "text": "O mnogobošci, mi smo uništili narode prije vas, jer su poricali istinitost Allahovih poslanika i činili grijehe. Poslanici koje smo slali, dolazili su im i donosili jasne dokaze i argumente koji su ukazivali da je istina sve ono što prenose od svog Gospodara. Međutim, oni nisu povjerovali jer nisu bili spremni da vjerovanje prihvate, pa ih je Allah bez podrške i upute ostavio. Kao što smo kaznili te nepravedne narode, tako ćemo kažnjavati i njima slične, u svakom vremenu i na svakom mjestu."
    },
    {
      "resource_id": 175,
      "text": "Zatim smo vas, o ljudi, učinili nasljednicima ovih naroda koji su poricali istinu i bili uništeni, kako bismo vidjeli šta će te raditi i kako ćete se ponašati, odnosno hoćete li raditi dobra djela i biti nagrađeni, ili ćete svojim zlom zaslužiti kaznu?"
    },
    {
      "resource_id": 175,
      "text": "Kada im se uče kur'anski ajeti koji ukazuju na Allahovu jednoću, oni koji negiraju proživljenje i ne očekuju nagradu, niti se boje kazne, govore: \"O Muhammede, donesi neki drugi Kur'an mimo ovog koji sadrži osudu obožavanja kipova ili neki drugi u kojem će biti dokinuto, djelimično ili potpuno, ono što ne odgovara našim prohtjevima.\" O Poslaniče, reci im da nisi ti taj koji može izmijeniti Kur'an, a pogotovo ne možeš donijeti drugi, nego je samo Allah taj koji mijenja šta hoće. Ja mogu da slijedim samo ono što Allah objavljuje i bojim se velike kazne na Sudnjem danu, ako se odazovem vašem pozivu, te na takav način pogriješim prema Allahu."
    },
    {
      "resource_id": 175,
      "text": "Reci, o Poslaniče, da Allah nije htio da vam učim Kur'an, ja ga ne bih ni učio niti bih vam ga dostavio. Da je Allah htio, ja vas njemu, preko svoga jezika, ne bih ni poučio. Među vama sam boravio mnogo vremena (četrdeset godina), nisam ništa ni čitao i pisao, niti sam to tražio i istraživao. Zar ne možete shvatiti vašim razumom da je ono što sam donio od Allaha i da to nije od mene."
    },
    {
      "resource_id": 175,
      "text": "Niko ne čini veću nepravdu od onoga ko o Allahu izmišlja laži, pa kako onda da ja mijenjam Kur'an i izmišljam na Njega. Oni koji prelaze Allahove granice i izmišljaju laži, neće imati uspjeha i niti će svoj cilj ostvariti."
    },
    {
      "resource_id": 175,
      "text": "Pored Allaha, oni obožavaju zamišljena božanstva koja im ne mogu ni nauditi niti im mogu kakvu korist pribaviti. Onaj ko se istinski obožava može i štetu i korist pribaviti kada god hoće. Oni govore o svojim božanstvima koja obožavaju: \"Ovo su naši zagovornici kod Allaha i oni će se zauzimati za nas, pa nas On neće kazniti zbog naših grijeha.\" Reci, Poslaniče: \"Zar da Allaha koji sve zna obavještavate da na nebesima i na Zemlji postoji Njemu suparnik a On to ne zna?! Uzvišen je On i vrlo visoko u odnosu na ono što o Njemu, laži iznoseći, govore mnogobošci.\""
    },
    {
      "resource_id": 175,
      "text": "Ljudi su bili jedna zajednica, svi su bili vjernici, pa su se razišli. Neki su ostali vjernici, a drugi su uznevjerovali. I da nije Allahove odredbe da On neće među njima presuditi na ovome svijetu, nego će među njima o tome presuditi na Sudnjem danu. Da nije toga, On bi im presudio na ovom svijetu u stvarima u kojima su se podijelili i na takav način bi se razdvojili upućeni od zabludjelih."
    },
    {
      "resource_id": 175,
      "text": "Mnogobošci su govorili: \"Zašto se Muhammedu od njegova Gospodara ne objavi neki dokaz i znak koji ukazuje na njegovu iskrenost?\" Reci im, o Poslaniče: \"Objava ajeta je stvar nevidljivog svijeta i o tome samo Allah ima znanje. Zbog toga, pričekajte da se ostvare ajeti koje ste predložili, tj. čekajte neki osjetilni znak i dokaz, a i ja ću s vama zajedno čekati.\""
    },
    {
      "resource_id": 175,
      "text": "Kada mnogobošcima dadnemo blagodat u obliku kiše i plodne zemlje, nakon suše, oni se izruguju i poriču naše ajete. O Poslaniče, reci mnogobošcima: \"Allah je brži u lukavstvu, pripremajući kaznu za vas i vodeći vas postepeno u propast. Meleki čuvari pišu vaše lukavštine i ništa im neće promaći, pa kako onda da to promakne Tvorca? On će vam dati ono što vam pripada zbog vaših spletkarenja.\""
    },
    {
      "resource_id": 175,
      "text": "Allah je Taj Koji vam, o ljudi, omogućava da kopnom pješke i na jahalicama putujete, i On je Taj koji vam omogućava da lađama morem putujete, pa kad ste u lađama, i kad one, uz blag povjetarac zaplove s putnicima, putnici se obraduju tome, i dok su oni u toj radosti naiđe silan vjetar i valovi navale na njih sa svih strana, pa oni povjeruju da će nastradati, tada se iskreno mole Allahu, i to samo Njemu, bez pripisivanja sudruga, govoreći: \"Ako nas iz ove strašne nedaće izbaviš, sigurno ćemo Tebi biti zahvalni na blagodatima koje nam daješ.\""
    },
    {
      "resource_id": 175,
      "text": "Kada Allah usliši njihove molbe, te ih spasi od iskušenja, oni nakon toga čine nered na Zemlji, kroz nevjerovanje u Allaha i griješenje. O ljudi, grijesi koje činite, donose vam samo zlo, a Allahu ništa nećete naštetiti. Vi na ovome svijetu uživate, a on je prolazan, a zatim ćete se Nama vratiti na Sudnjem danu i Mi ćemo vas obavijestiti o grijesima koje ste činili te vam za njih adekvatnu naknadu dati."
    },
    {
      "resource_id": 175,
      "text": "Život na ovome svijetu u kojem uživate, kada je u pitanju brzina prolaska, sličan je kiši koja se pomiješa sa biljem i plodovima koje ljudi jedu, kao i sa biljem kojeg životinje jedu. Kada tlo dobije svoju boju i ukrasi se raznovrsnim biljem, a ljudi pomisle da to mogu požnjeti i ubrati, onda se desi Naša odredba da se sve to uništi, i Mi to učinimo golom ledinom, kao da nikada nije bilo drveća i bilja na njoj. Kao što vam pojašnjavamo stanje ovog svijeta i brzinu njegova nestanka, tako isto pojašnjavamo i dokaze onima koji razmišljaju i pouku uzimaju."
    },
    {
      "resource_id": 175,
      "text": "Allah poziva sve ljude u Svoj džennet, koji je kuća mira i spasa. U toj kući ljudi neće imati iskušenja i briga, neće umirati. Allah upuće koga hoće od Svojih robova ka vjeri islamu koja vodi do Kuće spasa."
    },
    {
      "resource_id": 175,
      "text": "One koji budu činili dobra djela i izvršavali obaveze koje im je Allah propisao, te budu ostavljali grijehe, čeka lijepa nagrada, a to je džennet. U džennetu će imati i više od toga, a to je gledanje u lice Plemenitog Allaha. Njihova lica neće biti prekrivena tamom niti brigom. Ko bude imao ovakva svojstva, tj. ko bude činio dobra djela, bit će vječno u džennetu."
    },
    {
      "resource_id": 175,
      "text": "One koji budu nevjernici i budu činili loša djela čeka na onome svijetu odgovarajuća \"nagrada\", srazmjerna njihovim lošim djelima. Njihova lica prekrivena će biti poniženjem i brigama. Kada ih kazna stigne, niko ih od nje neće moći sačuvati. Njihova će lica biti takva kao da su dijelovi noćne tame na njih stavljena, zbog velike količine dima i crnila koje će ih obuhvatiti. Oni koji budu imali ovakve osobine vječno će u džehennemu boraviti."
    },
    {
      "resource_id": 175,
      "text": "O Poslaniče, spomeni Sudnji dan, u kojem ćemo sakupiti sva stvorenja, a zatim ćemo onima koji su Allahu na dunjaluku druga pripisivali kazati: \"O mušrici, ostanite na svome mjestu, i vi i vaša božanstva koja ste obožavali pored Allaha.\" Napravićemo razliku i razdvojiti božanstava i one koji su ih obožavali, pa će se onda ta božanstva odreći njih, govoreći: \"Vi nas niste na dunjaluku obožavali.\""
    },
    {
      "resource_id": 175,
      "text": "Tada će se njihova božanstva odreći njih, govoreći: \"Allah je dovoljan svjedok da mi nismo bili zadovoljni da nas obožavate i to vam nismo naređivali, a niti smo vaše obožavanje osjećali i nismo uopće znali za njega.\""
    },
    {
      "resource_id": 175,
      "text": "Na tom strašnom mjestu bit će svako ispitan o onome što je na dunjaluku radio, a mušrici bit će vraćeni svome istinskom Gospodaru, Allahu, Koji će s njima svesti račun. Oni koje su kao zagovornike među kipovima izmišljali otići će."
    },
    {
      "resource_id": 175,
      "text": "O Poslaniče, reci ovim mnogobošcima: \"Ko vas s nebesa opskrbljuje spuštajući vam kišu? Ko vas iz zemlje opskrbljuje, dajući vam da bilje iz nje niče i da iz nje rudu i bogatstva vadite? Ko je taj ko živo biće izvodi iz mrtve materije, kao što je čovjek nastao od kapi sjemena, ptica iz jajeta, i ko je taj ko mrtvo iz živog izvodi, poput sjemena koje izađe iz životinje ili jajeta koje izađe iz ptice? Ko je taj ko upravlja nebesima i Zemljom, kao i stvorenjima koja se među njima nalaze?\" Oni će ti dati odgovor da to sve čini Allah, a ti im reci: \"Zar to ne znate i zar se ne bojite Allaha izvršavanjem Njegovih naredbi, a kloneći se zabrana?!\""
    },
    {
      "resource_id": 175,
      "text": "O ljudi, to vam je Allah, On sve to čini, On je istina i vaš Tvorac koji sve uređuje. Nakon spoznaje istine, zar postoji nešto drugo do udaljavanje od nje?! Gdje su vam razumi da shvate ovu jasnu istinu?!"
    },
    {
      "resource_id": 175,
      "text": "Kao što se istinski potvrdilo da samo Allah stvara i upravlja i da je On Gospodar, tako isto, o Poslaniče bit će ostvarena odredba tvoga Gospodara nad onima koji su, iz inata, istinu napustili da neće vjerovati."
    },
    {
      "resource_id": 175,
      "text": "Reci, o Poslaniče, ovim mušricima: \"Da li među vašim božanstvima koje mimo Allaha obožavate ima neko ko stvara iz ničega, bez prethodnog primjera za to, a zatim da ga nakon smrti oživi?\" Reci im: \"Allah je Taj Koji stvara bez prethodnog primjera za to i On život daje nakon smrti, pa kako se onda, o mušrici, od istine udaljavate i neistinu slijedite?!\""
    },
    {
      "resource_id": 175,
      "text": "Reci im, o Poslaniče: \"Da li među vašim božanstvima kojima se klanjate ima neko ko istini upućuje?\" Reci im: \"Jedino Allah vodi ka istini i Pravom putu, pa da li je Onaj Koji istini upućuje i njoj poziva preči da se slijedi nego li vaša božanstva koja ni sebe ne mogu uputiti, osim kada ih neko drugi na taj put uputi?! Šta vam je pa neispravno prosuđujete smatrajući da su ono Allahovi ortaci?!\" Allah je visoko iznad onoga što oni govore."
    },
    {
      "resource_id": 175,
      "text": "Većina mušrika slijedi ono za što nema uporište u znanju. Oni slijede samo nešto što je zasnovano na pretpostavkama i sumnjama, a sumnja ne može zamijeniti znanje niti mu može koristiti. Allah zna sve šta oni rade, nijedno njihovo djelo nije Mu skriveno i On će ih za ta djela kazniti."
    },
    {
      "resource_id": 175,
      "text": "Nije ispravno i ne priliči ovom Kur'anu da bude izmišljen i da se pripisuje nekome mimo Allaha, jer ljudi nisu u stanju na načine nešto slično njemu. On potvrđuje knjige koje su prije njega objavljene, te pojašnjava propise koji su u njima sažeto kazani. Nema sumnje da je on objava od Gospodara stvorenja."
    },
    {
      "resource_id": 175,
      "text": "Zar ovi mušrici da govore da je Muhammed, sallallahu alejhi ve sellem, izmislio Kur'an od sebe, i Allahu ga pripisao? Reci, o Poslaniče, odgovarajući na njihove riječi: \"Ako sam ga ja izmislio, a ja sam čovjek poput vas, onda pokušajte i vi da načinite nešto slično njemu, a pozovite koga god možete da vam u tome pomogne – ako je istina to da je Kur'an izmišljen.\" Sasvim je sigurno da to nećete moći učiniti, a vaša nemoć, iako ste retoričari i dobri poznavaoci jezika, dokaz je da je Kur'an objava od Allaha."
    },
    {
      "resource_id": 175,
      "text": "Oni se nisu odazvali nego su požurili da negiraju Kur'an prije nego što su ga shvatili i o njemu razmislili, i prije nego se desi kazna kojom su opominjani, a ona je veoma blizu. Na isti način i prijašnji narodi su poricali, pa im je kazna dolazila. Zbog toga, o Poslaniče, dobro pogledaj i razmisli kakva je bila konačnica naroda koji su poricali istinu. Njih je Allah uništio."
    },
    {
      "resource_id": 175,
      "text": "Ima mušrika koji će povjerovati u istinitost Kur'ana prije nego napuste ovaj svijet, a ima i onih koji iz inata i oholosti neće vjerovati sve do smrti. O Poslaniče, tvoj Gospodar dobro zna one koji su ustrajni u nevjerovanju i kaznit će ih adekvatnom kaznom zbog toga."
    },
    {
      "resource_id": 175,
      "text": "Ako tvoj narod porekne istinitost onoga što govoriš, o Poslaniče, reci mu: \"Meni moja djela i nagrada za njih i ja ću snositi posljedice svojih djela, a vama pripada nagrada za vaša djela i kazna za njih. Vi nemate ništa s kaznom za moja djela koja radim, a ja nemam ništa s kaznom za vaša djela.\""
    },
    {
      "resource_id": 175,
      "text": "O Poslaniče, ima mušrika koji slušaju tvoje učenje Kur'ana, ali na način koji ne utječe da to prime i prihvate. Zar ti možeš dati da čuje neko ko je lišen toga da čuje istinu?! Isto tako, nisi u stanju da uputiš one koji su se o istinu oglušili pa je ne razumiju."
    },
    {
      "resource_id": 175,
      "text": "O Poslaniče, među mušricima ima onih koji te samo očima gledaju, ali ne i stvarnim srčanim vidom. Zar ti možeš vratiti vid onome ko ga je izgubio? Ti to ne možeš učiniti, kao što ne možeš ni uputiti onoga ko je izgubio moć razumijevanja."
    },
    {
      "resource_id": 175,
      "text": "Allah je čist od toga da Svojim robovima čini nepravdu, pa makar koliko i trun – robovi je sami sebi čine srljajući u propast zbog pristrasnosti neistini, oholosti i inata."
    },
    {
      "resource_id": 175,
      "text": "Na dan kada Allah okupi ljude kako bi im sudio, njima će se učiniti kao da su na dunjaluku i u zagrobnom životu ostali samo dio dana. Oni će jedni druge prepoznati, a zatim će se, zbog strahota Sudnjeg dana, njihovo poznanstvo prekinuti. Na gubitku će biti svi oni koji su poricali susret sa Gospodarom. Oni na dunjaluku nisu vjerovali u Dan proživljenja, pa se neće moći ni sačuvati od propasti."
    },
    {
      "resource_id": 175,
      "text": "O Poslaniče, možemo da ti pokažemo nešto od kazne koju smo im obećali, prije nego umreš, a može i da se desi da odeš sa ovoga svijeta, prije nego to vidiš. U svakom slučaju, oni će se nama vratiti na Sudnjem danu i Allah će iznijeti sve ono što su radili, jer Njemu ništa nije skriveno, a zatim će ih kazniti za njihova djela."
    },
    {
      "resource_id": 175,
      "text": "Svakom od ranijih naroda došao je poslanik, pa ako bi oni porekli ono što je dostavljeno, bilo bi među njima pravedno presuđeno. Njega, poslanika, Allah bi, iz Svoje dobrote, sačuvao, a njih bi uništio. Njima, shodno djelima koja su činili, neće biti učinjena nikakva nepravda."
    },
    {
      "resource_id": 175,
      "text": "Ovi oholi nevjernici, izazivajući, govore: \"Kada će to vrijeme nastupiti u kojem nam je kazna obećana, ako je istina ono što tvrdite.\""
    },
    {
      "resource_id": 175,
      "text": "Reci im, o Poslaniče: \"Ja sam od sebe ne mogu štetu otkloniti, niti sebi kakvu korist pribaviti, pa kako onda da drugima to učinim? Mogu samo ono što Allah hoće, a ja ne znam nevidljivi svijet, niti ga mogu znati.\" Rok koji je Allah odredio za uništenje nekog naroda zna samo Allah, a kad taj rok nastupi, njihova kazna neće biti ni ubrzana, a ni odgođena."
    },
    {
      "resource_id": 175,
      "text": "O Poslaniče, reci ovima koji požuruju kaznu: \"Obavijestite me, ako će vas kazna Njegova u bilo koje doba noći ili dana zadesiti, zašto je onda požurujete?\""
    },
    {
      "resource_id": 175,
      "text": "Zar da čekate da se desi kazna koja vam se obećava i da tada povjerujete, a tada vam vjerovanje neće biti od koristi, ako niste vjerovali prije? Zar da sad vjerujete, a ranije ste požurivali kaznu, negirajući je?"
    },
    {
      "resource_id": 175,
      "text": "Nakon što ih zadesi kazna i nakon što zatraže da iz nje iziđu, kazat će im se sljedeće: \"Iskusite vječnu kaznu na ahiretu, da li vam je dato bilo šta drugo, a ne ono što ste zaradili svojim nevjerovanjem i grijesima?\""
    },
    {
      "resource_id": 175,
      "text": "Mušrici te, o Poslaniče, pitaju: \"Je li ova patnja koja nam je obećana istina?\" Reci im: \"Jest, tako mi Allaha, to je istina i niko vas iz nje neće moći izbaviti.\""
    },
    {
      "resource_id": 175,
      "text": "Kad bi onaj ko je širk Allahu činio imao sve vrijednosti koje postoje na Zemlji, dao bi ih samo da se iskupi od Allahove kazne. A kada mušrici dožive patnju i vide kaznu koja ih čeka na Sudnjem danu, sakrit će tugu zbog toga što su nevjernici bili, i bit će im po pravdi presuđeno i neće im zulum učinjen biti, nego će biti tretirani shodno svojim djelima."
    },
    {
      "resource_id": 175,
      "text": "Zar jedino Allahu ne pripada vlast na nebesima i na Zemlji, i zar njegovo obećanje da će kazniti nevjernike nije istina u koju nema sumnje, ali većina njih ne zna, pa sumnja!"
    },
    {
      "resource_id": 175,
      "text": "Allah Uzvišeni mrtve oživljava i žive usmrćuje i samo će se Njemu na Sudnjem danu vratiti, pa će ih On za djela njihova adekvatno tretirati."
    },
    {
      "resource_id": 175,
      "text": "O ljudi, Kur'an vam je došao, a u njemu je opomena, podsticaj i prijetnja, on je lijek za srčane bolesti poput sumnje. On upućuje na pravi put, milost je za vjernike, jer oni uzimaju korist iz njega."
    },
    {
      "resource_id": 175,
      "text": "O Poslaniče, reci ljudima: \"Kur'an koji vam je dat samo je oličenje Allahove dobrote prema vama i milost Njegova. A Allah Svoju milost spušta, spuštajući Kur'an, pa se zbog toga radujte, a ne zbog nečeg drugog. Ono što vam donosi Muhammed, sallallahu alejhi ve sellem, od Allaha bolje je od prolaznih dobara koja se gomilaju.\""
    },
    {
      "resource_id": 175,
      "text": "Reci, o Poslaniče ovim mušricima: \"Kažite mi o ovoj opskrbi koju vam Allah daje pa vi po svojim nahođenjima jedan dio zabranjujete, a drugi dozvoljavate – da li vam je Allah dopustio da dozvoljavate to što ste dozvolili ili da branite to što ste zabranili, ili ste pak vi to sami izmislili?\""
    },
    {
      "resource_id": 175,
      "text": "Šta misle da će se desiti na onome svijetu sa njima, oni koji su laži izmišljali? Zar misle da će im biti oprošteno? Daleko je to od njih. Allah Uzvišeni čini dobro ljudima tako što im kaznu odgađa, ali većina negira te blagodati i ne zahvaljuje na njima."
    },
    {
      "resource_id": 175,
      "text": "O Poslaniče, ti ništa ne činiš, niti Kur'an učiš, a niti vi, o vjernici, ništa ne radite, a da vas Mi ne vidimo, znamo i čujemo kada nešto radite. Znanju tvoga Gospodara ne izmakne ni koliko trun, bilo da je na nebesima ili na Zemlji, a ni manje, ni veće od toga. Sve je On to zabilježio u Knjizi jasnoj, koja nije izostavila ni jedno djelo, malo ili veliko, a da ga nije zapisala."
    },
    {
      "resource_id": 175,
      "text": "Allahove evlije (dobri robovi, vjernici) ne treba da strahuju za budućnost i od strahota Sudnjeg dana, niti treba da tuguju zbog prošlosti i onoga što ih je promaklo od ovodunjalučkih dobara."
    },
    {
      "resource_id": 175,
      "text": "Allahovi štićenici su oni koji budu imali svojstvo vjerovanja u Allaha i Njegova Poslanika, sallallahu alejhi ve sellem, i koji su se bojali Allaha kroz pridržavanje Njegovih naredbi i udaljavanje od Njegovih zabrana."
    },
    {
      "resource_id": 175,
      "text": "Za njih su dobre vijesti od njihova Gospodara na ovome svijetu, na način da sanjaju snove koji ih čine radosnim ili da ih ljudi hvale. Također, čekaju ih dobre vijesti i od meleka kada im budu uzimali dušu, a i kada budu sakupljeni i oživljeni. Ono što je Allah obećao neće se mijenjati. To je veliki uspjeh, jer je ostvareno ono čemu se težilo, a sačuvalo se od onoga od čega se strahovalo."
    },
    {
      "resource_id": 175,
      "text": "Neka te, o Poslaniče, ne žaloste riječi onih koji napadaju tvoju vjeru! Uistinu, sva moć i snaga pripadaju Allahu i ništa Mu ne može umaknuti, jer On je Taj Koji čuje njihove riječi, zna njihova djela i prema njima će postupiti na odgovarajući način."
    },
    {
      "resource_id": 175,
      "text": "Zaista, samo u Allahovoj je vlasti sve što je na nebesima i na Zemlji. Šta slijede mušrici koji obožavaju pored Allaha druga božanstva? U stvarnosti, oni slijede samo sumnje i lažno Allahu pripisuju druga, jer On je daleko iznad onoga što oni pričaju."
    },
    {
      "resource_id": 175,
      "text": "O ljudi, Allah je jedini Onaj Koji je dao noć da bi u njoj našli smiraj i odmorili se od dnevnih aktivnosti, i On je dao dan vidljivim kako biste radili i privređivali u svoju korist. U tome su jasni dokazi onima koji čuju i pouku prihvataju."
    },
    {
      "resource_id": 175,
      "text": "Skupina mnogobožaca govori kako su meleki Allahove kćerke – On je uzvišen i daleko od onoga što govore. On je, slavljen neka je, neovisan o Svojim stvorenjima, Njemu pripada vlast i na nebesima i na Zemlji. Vi, o mušrici, nemate nikakav dokaz za to što govorite! Zar da o Allahu govorite tako opasne riječi, pripisujući Mu dijete, a vi ne znate suštinu toga i nemate dokaza."
    },
    {
      "resource_id": 175,
      "text": "Reci im, o Poslaniče, da oni koji na Allaha laži izmišljaju, pripisujući Mu dijete, neće uspjeti niti će dobiti ono što traže, a niti će se sačuvati od onoga od čega strahuju."
    },
    {
      "resource_id": 175,
      "text": "Nemojte biti obmanuti onim u čemu uživate na ovome svijetu, jer to je prolazno, a zatim ćete se nama na Sudnjem danu vratiti i Mi ćemo vas staviti u veliku kaznu zbog vašeg nevjerovanja u Allaha i poricanja Poslanika."
    },
    {
      "resource_id": 175,
      "text": "Ispričaj, o Poslaniče, ovim mušricima koji poriču istinu, kazivanje o Nuhu, alejhis-selam, koji je svome narodu rekao: \"Ako je vama težak moj boravak među vama, i ako vam je teško što vas opominjem Allahovim ajetima, i ako ste odlučili da me ubijete – pa, ja se samo na Allaha oslanjam, kako bi On uništio vaša spletke. Vi odlučite šta hoćete, donesite odluku da me uništite, i pozovite svoja božanstva u pomoć, ali neka vaša odluka ne bude nejasna i nakon što planirate moje ubistvo, izvršite ga i ne odgađajte nimalo.\""
    },
    {
      "resource_id": 175,
      "text": "A ako se okrenete od mog poziva – pa, vi znate da ja od vas nikakvu nagradu ne tražim za poslanicu koju vam dostavljam od moga Gospodara, mene će samo Allah nagraditi, bez obzira na to da li vi meni vjerovali ili ne. Meni je Allah naredio da budem među muslimanima – Njemu predanim robovima koji su pokorni i čine dobra djela."
    },
    {
      "resource_id": 175,
      "text": "Njegov narod ga je u laž utjerao i nije mu vjerovao, pa smo Mi njega i vjernike u lađi spasili, te ih nasljednicima za one prije njih učinili, dok smo one koji su poricali dokaze potopili. Zato, razmišljaj, Poslaniče, o tome kakav je bio svršetak onih koje je Nuh alejhis-selam, upozoravao, a oni mu nisu vjerovali."
    },
    {
      "resource_id": 175,
      "text": "Zatim smo, poslije Nuha, alehis-selam, nakon određenog vremena poslanike narodima njihovim slali i oni su im jasne dokaze donosili, ali oni nisu htjeli vjerovati jer su prije toga poslanike neprestalno u laž utjerivali. Poslije je Allah njihova srca zapečatio, a isto tako će zapečatiti srca svih onih koji ne vjeruju i granice Allahove prelaze, u bilo kojem vremenu i na bilo kojem mjestu."
    },
    {
      "resource_id": 175,
      "text": "Nakon određenog vremena, poslije ovih poslanika, Mi smo poslali Musaa i njegova vrata Haruna faraonu, vladaru Egipta i uglednicima iz njegova naroda. Poslali smo ih sa jasnim dokazima koji su ukazivali na to da Musa i Harun istinu govore, pa su se oni uzoholili i nisu povjerovali i bili su zločinci jer su negirali Allaha i poricali Njegove poslanike."
    },
    {
      "resource_id": 175,
      "text": "Kada je faraonu i glavešinama njegova naroda došla vjera preko Musaa i Haruna, koja ukazuje na istinitost Musaa, oni su o tim jasnim znakovima kazali da se radi o očitoj vradžbini i da to nije istina."
    },
    {
      "resource_id": 175,
      "text": "Negirajući njihove tvrdnje, Musa je kazao: \"Zar istinu koja vam dolazi smatrate vradžbinom? To nikako nije vradžbina, a ja znam da vračar nikada neće imati uspjeha, pa kako onda da se time bavim?\""
    },
    {
      "resource_id": 175,
      "text": "Narod faraonov odgovorio je Musau na sljedeći način: \"Zar si došao s tom vradžbinom da bi nas od vjere naših predaka odvratio, pa da ti i tvoj brat preuzmete vlast? O Musa, mi tebi i Harunu ne vjerujemo da ste poslanici nama poslani!\""
    },
    {
      "resource_id": 175,
      "text": "Faraon je kazao svome narodu da dovedu svakog sposobnog vračara koji dobro zna svoj posao."
    },
    {
      "resource_id": 175,
      "text": "Kada je faraon doveo sihirbaze, Musa im je, ubjeđen u pobjedu, kazao: \"Bacite ono što ste planirani baciti.\""
    },
    {
      "resource_id": 175,
      "text": "Kada su sihirbazi pokazlali svoj sihr, Musa im je kazao: \"To što ste priredili jest sihr i vradžbina, a Allah će učiniti da vaše djelo nema nikakvu posljedicu i da bude uništeno. Vi s vašim vradžbinama činite nered po Zemlji, a Allah neće takva djela učiniti valjanim.\""
    },
    {
      "resource_id": 175,
      "text": "Allah će istinu utvrditi, svojim naredbama i odredbama, kao što će je i šerijatskim dokazima osnažiti, iako će to zločincima iz porodice faraonove krivo biti!"
    },
    {
      "resource_id": 175,
      "text": "Narod je okrenuo leđa od Musaovog poziva. U njega su, i pored jasnih dokaza, povjerovali samo neki mladići iz Benu Israila i pored straha od faraona i njegovih glavešina, te bojazni da ih kroz kažnjavanje ne odvrate od njihova vjerovanja, ako se otkrije da su prihvatili istinu. Faraon se bio uzdigao i uzoholio nad narodom Egipta i prelazio je granice u nevjerovanju, ubijanju i kažnjavanju sinova Israilovih."
    },
    {
      "resource_id": 175,
      "text": "Musa, alejhis-selam, kazao je svom narodu: \"O narode, ako istinski vjerujete u Allaha, onda se samo u Allaha pouzdajte, ukoliko ste muslimani. Pouzdanje u Allaha od vas će otkloniti zlo i pribaviti vam korist.\""
    },
    {
      "resource_id": 175,
      "text": "Oni su se odazvali Musau, alejhi selam, i kazali: \"Na Allaha se jedino oslanjamo! Gospodaru naš, ne dopusti da nama zavlada nepravedni vladar pa da nas odvrati od naše vjere, kažnjavanjem, ubijanjem i zavođenjem!\""
    },
    {
      "resource_id": 175,
      "text": "\"Sačuvaj nas, Gospodaru naš, svojom milošću, od faraonovog, nevjerničkog, naroda, jer oni su nas zarobili, kažnjavali i ubijali!\""
    },
    {
      "resource_id": 175,
      "text": "Mi smo objavili Musau i njegovu bratu Harunu, neka je na njih mir i spas, da svome narodu sagrade kuće i bogomolje u kojima će samo Allahu ibadet činiti i te kuće okrenite prema kibli (Bejtul-makdisu), te namaz u potpunosti obavljajte. \"O Musa, obavijesti vjernike radosnom viješću da ih čeka podrška i pomoć od Allaha, i da će On uništiti njihove neprijatelje, a vjernike učiniti nasljednicima Zemlje.\""
    },
    {
      "resource_id": 175,
      "text": "Musa je rekao svome narodu: \"Gospodaru naš! Ti si dao faraonu i glavešinama njegovim ukrase i imetak na ovom svijetu, ali oni Ti ne zahvaljuju na tim blagodatima, nego ih koriste da zavode s puta Tvoga! Gospodaru naš, uništi imetak njihov, a srca njihova učini grubim, pa neka ne vjeruju sve dok ne dožive tešku patnju, kada im njihovo vjerovanje neće od koristi biti.\""
    },
    {
      "resource_id": 175,
      "text": "Allah je rekao: \"O Musa i Harune, vaša molba protiv faraona i uglednika iz njegova naroda uslišena je, pa ostanite postojani u vjeri i ne skrećite s puta vjere na put neznalica koji ne poznaju istinu!\""
    },
    {
      "resource_id": 175,
      "text": "Olakšali smo potomcima Israilovim da spašeni pređu more nakon što se ono razdvojilo. Kada ih je faraon sa svojom vojskom skoro sustigao, nemilosrdno ih goneći, more se sastavilo i pošto se faraon poče utapati i gubiti nadu u spas, povika: \"Vjerujem u Onoga Koji istinski zaslužuje da bude obožavan, u Onoga u Koga su vjerovali sinovi Israilovi, i ja sam predan Allahu, pokoravam Mu se.\""
    },
    {
      "resource_id": 175,
      "text": "Zar da sada vjeruješ kada si izgubio nadu u spas, a prije toga si, o faraonu, griješio prema Allahu i od Njegova puta odvraćao, te nered činio zbog svoje zablude i druge zavodio."
    },
    {
      "resource_id": 175,
      "text": "O faraonu, danas ćemo te iz mora izvaditi i staviti na površinu Zemlje, da bi pouku uzimao svako ko poslije tebe dođe, iako je mnogo ljudi nemarno prema našim dokazima i znamenjima, o njima ne razmišljaju."
    },
    {
      "resource_id": 175,
      "text": "I Mi smo sinove Israilove u časni predjel i pohvalno mjesto, u blagoslovljenom Šamu, naselili i lijepom i dozvoljenom hranom ih opskrbili, i tek kad im je došlo pravo znanje u Kur'anu, koje potvrđuje istinitost Tevrata, u kojem je opisan Muhammed, sallallahu alejhi ve sellem, oni su se u mišljenju i vjeri razišli. Kada su to negirali, zemlja im je oduzeta. Tvoj Gospodar, o Muhammede, na Sudnjem danu će donijeti presudu u vezi s njihovim razilaženjem, i pravoj i krivoj strani dat će odgovarajući tretman i prema njima se odnositi onako kako zaslužuju."
    },
    {
      "resource_id": 175,
      "text": "A ako sumnjaš, o Poslaniče, u suštinu onog što ti objavljujemo u Kur'anu, ti onda upitaj jevreje, koji čitaju Tevrat, i kršćane, koji čitaju Indžil, pa će ti oni kazati da je istina sve što ti se objavljuje, jer oni tvoj opis nalaze u svojim knjigama. Tebi istina u koju nema nikakve sumnje, od Gospodara tvoga dolazi, i nikako ne budi od onih koji sumnjaju."
    },
    {
      "resource_id": 175,
      "text": "I ne budi nikako jedan od onih koji Allahove ajete, dokaze i znamenja poriču, kako u gubitnike spadao ne bi, kao što su bili gubitnici oni koji su uništeni zbog nevjerovanja. Sve ovo je samo pojašnjenje opasnosti sumnje i poricanja istine, a Poslanik, sallallahu alejhi ve sellem, sačuvan je od takvih djela."
    },
    {
      "resource_id": 175,
      "text": "A oni za koje se ispuni Riječ i odredba Uzvišenog Allaha da umru na nevjerovanju, utoliko jer su u njemu ustrajavali, zaista neće nikada vjerovati."
    },
    {
      "resource_id": 175,
      "text": "makar im došli svi dokazi, bilo vjerska ili prirodna znamenja, sve dok ne dožive patnju bolnu. Tada će povjerovati, a to im neće biti od koristi."
    },
    {
      "resource_id": 175,
      "text": "Nije se desilo da neko naselje kojem smo poslali poslanika povjeruje prije nego što vidi kaznu, a da mu je to vjerovanje koristilo, jer je nastalo prije viđenja kazne, osim naroda Junusovog koji je iskreno povjerovao, pa smo od njega otklonili kaznu i poniženje na ovome svijetu i dali da uživa do roka određenog."
    },
    {
      "resource_id": 175,
      "text": "Da Gospodar tvoj, o Poslaniče, hoće na Zemlji bi, baš svi, bili vjernici. Međutim, On to neće iz velike mudrosti, nego svojom pravdom ostavlja u zabludi koga hoće, a svojom dobrotom upuće koga hoće. Ti ne možeš da sve ljude prisiliš da vjeruju, jer je uputa u Allahovim rukama."
    },
    {
      "resource_id": 175,
      "text": "Nijedna osoba ne može povjerovati bez Allahove dozvole. Vjerovanje se ne može desiti bez Allahove volje, pa ne izgaraj od žalosti za njima. Allah će dati kaznu i propast onima koji ne razumiju Njegove dokaze, naredbe i zabrane."
    },
    {
      "resource_id": 175,
      "text": "Reci, o Poslaniče, ovim mušricima koji te pitaju o ajetima (znamenjima): \"Posmatrajte i razmišljajte o znakovima na Zemlji i nebesima, koji ukazuju na Njegovu jednoću i moć. Ajeti, dokazi i poslanici koji dolaze ne koriste onima koji nisu spremni da vjeruju, jer oni ustrajavaju u nevjerstvu.\""
    },
    {
      "resource_id": 175,
      "text": "Zar ovi koji poriču čekaju išta drugo osim da ih snađe nešto slično kazni koju je Allah spustio na one koji su prije njih poricali istinu?! Reci im Poslaniče: \"Čekajte Allahovu kaznu, a i ja ću čekati obećanje svoga Gospodara.\""
    },
    {
      "resource_id": 175,
      "text": "Zatim smo na njih spuštali kaznu, a poslanike Naše i one koji su s njima vjerovali, spašavali. Njih neće pogoditi nedaća i kazna koja je pogađala narode njihove. Kao što smo spasili i pomogli te poslanike i vjernike koji su bili s njima, tako ćemo spasiti i Allahovog Poslanika i vjernike koji su s njim, jer to Nam je obaveza i dužnost."
    },
    {
      "resource_id": 175,
      "text": "Reci Poslaniče: \"O ljudi, ako imate sumnje spram vjere moje u koju vas pozivam, a to je vjera u jednog Allaha – pa, ja ne sumnjam u neispravnost vaše vjere i neću je slijediti, niti ću obožavati one koje vi mimo Allaha obožavate. Ja ću obožavati i ibadet činiti Allahu, Koji će vas usmrtiti i koji mi je naredio da budem iskreni vjernik.\""
    },
    {
      "resource_id": 175,
      "text": "On mi je naredio da ustrajan budem u pravoj vjeri i da se udaljim od svih drugih vjera, a zabranio mi je da budem od onih koji Allahu druga pripisuju."
    },
    {
      "resource_id": 175,
      "text": "O Poslaniče, ne moli se pored Allaha kipovima, kumirima i drugima koji nemaju načina da korist tebi doprinesu, niti da ti štetu učine. Ukoliko budeš obožavao druga božanstva, ti si onda od onih koji nepravdu čine i granice prelaze u pogledu obaveza prema Allahu i granice prema samima sebi."
    },
    {
      "resource_id": 175,
      "text": "Ako Allah želi da te, o Poslaniče, zadesi neka nedaća, a ti budeš tražio da te ona ne zadesi, znaj da je niko od Allaha ne može otkloniti. Ako On bude želio da ti kakvu blagodat pribavi, znaj da niko Njegovu dobrotu ne može spriječiti. On Svoju blagodat i dobrotu daruje kome hoće i niko Ga ni na šta ne može prisiliti. On prašta robovima koji se pokaju i samilostan je prema njima."
    },
    {
      "resource_id": 175,
      "text": "O Poslaniče, reci ljudima: \"Stigao vam je Kur'an kao objava od vašeg Gospodara. Onaj ko krene Pravim putem i povjeruje u Kur'an imat će lično od toga korist, jer Allah je neovisan i Njemu ne treba pokornost robova. Onaj ko bude krenuo putem zablude, sam će snositi negativne posljedice tog odabira, jer Allahu neće naštetiti ničija nepokornost. Ja nisam vaš čuvar koji je zadužen da se brine o djelima vašim, niti ću ja s vama svoditi račun.\""
    },
    {
      "resource_id": 175,
      "text": "O Poslaniče, slijedi Objavu koja ti dolazi od tvoga Gosodara i postupaj po njoj, a budi strpljiv na uznemiravanjima koja ti dolaze od tvog naroda koji ti se suprotstavlja, kao i na dostavljanju onoga što ti je naređeno da dostaviš. Idi ustrajno tom stazom dok Allah ne donose presudu i pomogne te na ovome svijetu i dok njih ne kazni na onome, ako umru kao nevjernici."
    }
  ],
  "meta": {
    "translation_name": "Bosnian Mokhtasar",
    "author_name": "Al-Mukhtasar",
    "filters": { "resource_id": 175, "chapter_number": "10" }
  }
}
