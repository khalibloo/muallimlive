{
  "translations": [
    { "resource_id": 26, "text": "Alif lám mím!" },
    {
      "resource_id": 26,
      "text": "Což si lidé myslí, že budou ponecháni na pokoji, když řeknou: \"Uvěřili jsme,\" a že zkoušeni nebudou?"
    },
    {
      "resource_id": 26,
      "text": "Vždyť jsme již zkoušeli ty, kdož před nimi byli, a Bůh věru pozná ty, kdo pravdu mluví, i ty, kdo lháři jsou."
    },
    {
      "resource_id": 26,
      "text": "Myslí si snad ti, kteří špatných činů se dopouštějí, že Nás předstihnou? Jak špatně však usuzují!"
    },
    {
      "resource_id": 26,
      "text": "Kdo doufá, že s Bohem se setká, dočká se, neboť lhůta Boží se vskutku dostaví - a On slyšící je i vševědoucí."
    },
    {
      "resource_id": 26,
      "text": "Ten, kdo ve víře se usilovně snaží, ten věru sám pro sebe tak činí, vždyť Bůh je soběstačný vůči lidstvu veškerému."
    },
    {
      "resource_id": 26,
      "text": "Těm, kdož uvěřili a dobré skutky konali, těm vymažeme špatné činy jejich a odměníme je podle toho nejlepšího, co vykonali."
    },
    {
      "resource_id": 26,
      "text": "Uložili jsme člověku být dobrý vůči rodičům; jestliže však usilují přimět tě, abys ke Mě přidružoval to, o čem nemáš žádného vědění, pak je neposlouchej! A ke Mně budete navráceni a Já vás poučím o tom, co jste dělali."
    },
    {
      "resource_id": 26,
      "text": "Ty, kdož uvěřili a zbožné skutky konali, ty věru uvedeme mezi svaté."
    },
    {
      "resource_id": 26,
      "text": "Mezi lidmi jsou pak ti, kdož říkají: \"Uvěřili jsme v Boha,\" ale když kvůli Bohu jsou pronásledováni, srovnávají zkoušku lidmi působenou s trestem Božím. Když však přijde pomoc od Pána tvého, tu věru volají: \"My byli jsme s vámi!\" Cožpak Bůh nezná nejlépe, co v hrudích je lidstva veškerého?"
    },
    {
      "resource_id": 26,
      "text": "A Bůh vskutku zná ty, kdož věří, a stejně dobře zná i váhavce."
    },
    {
      "resource_id": 26,
      "text": "Ti, kdož neuvěřili, říkají těm, kdož uvěřili: \"Pojďte po cestě naší a my poneseme pak vaše hříchy!\" Však nepřevezmou nic z hříchů jejich, neboť jsou to lháři."
    },
    {
      "resource_id": 26,
      "text": "Ale ponesou věru břemena svá vlastní a další břemena se svými břemeny a budou otázáni v den zmrtvýchvstání na to, co lživě si vymýšleli."
    },
    {
      "resource_id": 26,
      "text": "A vyslali jsme již kdysi Noema k lidu jeho a zůstal mezi nimi tisíc let bez padesáti. A zachvátila je potopa, neboť byli nespravedliví."
    },
    {
      "resource_id": 26,
      "text": "A zachránili jsme jej a jeho druhy na lodi a učinili jsme ji znamením pro lidstvo veškeré."
    },
    {
      "resource_id": 26,
      "text": "(A vyslali jsme) Abrahama, a hle, pravil k lidu svému: \"Uctívejte Boha a buďte bohabojní, to pro vás bude lepší, jste-li vědoucími."
    },
    {
      "resource_id": 26,
      "text": "Vy místo Boha pouze modly uctíváte a lež tím vytváříte. Ti, které vedle Boha uctíváte, nemohou vám dát obživu žádnou, usilujte proto nalézt svůj příděl obživy u Boha, uctívejte Jej a buďte Mu vděční, neb k Němu pak budete navráceni.\""
    },
    {
      "resource_id": 26,
      "text": "Jestliže to za lež pokládáte, tedy již národy jiné před vámi to za lež prohlašovaly. A poslovi pak přísluší jen sdělení jasné."
    },
    {
      "resource_id": 26,
      "text": "Což neviděli, jak Bůh tvoří prvním tvořením a pak to opakuje? A to je pro Boha velmi snadné."
    },
    {
      "resource_id": 26,
      "text": "Rci: \"Cestujte po zemi a popatřte, jak On zahájil stvoření! Potom Bůh uskuteční druhé stvoření, vždyť Bůh je všemocný nad každou věcí,"
    },
    {
      "resource_id": 26,
      "text": "trestá, koho chce, a slituje se, nad kým chce, a k Němu budete přivedeni."
    },
    {
      "resource_id": 26,
      "text": "A nemůžete uniknout zásahu Jeho ani na zemi, ani na nebi a nemáte kromě Boha ochránce ani pomocníka žádného.\""
    },
    {
      "resource_id": 26,
      "text": "Ti, kdož nevěří ve znamení Boží a v setkání s Ním, nemají naději na milosrdenství Mé a jim se dostane trestu bolestného."
    },
    {
      "resource_id": 26,
      "text": "A nebylo odpovědí lidu jeho nic jiného, než že řekli: \"Zabte ho anebo jej upalte!\" A zachránil jej Bůh před ohněm, a v tom věru jsou znamení pro lid věřící."
    },
    {
      "resource_id": 26,
      "text": "I zvolal Abraham: \"Vy vzali jste si věru místo Boha modly jen z lásky své společné k životu pozemskému, však později, v den zmrtvýchvstání, vy jeden druhého zapřete a vzájemně se proklínat budete, leč útočištěm vaším bude oheň pekelný a nebudete mít pomocníka žádného.\""
    },
    {
      "resource_id": 26,
      "text": "A uvěřil mu Lot a pravil: \"Vystěhuji se k Pánu svému, neb On věru mocný je i moudrý.\""
    },
    {
      "resource_id": 26,
      "text": "A darovali jsme Abrahamovi Izáka a Jakuba a určili jsme pro potomstvo jeho prorocké poslání a Písmo. A dali jsme mu již odměnu na tomto světě, zatímco na onom světě budou věru mezi bezúhonnými."
    },
    {
      "resource_id": 26,
      "text": "A vyslali jsme Lota, aby pravil k lidu svému: \"Vy dozajista pášete takové nemravnosti, jaké nikdo z lidstva veškerého před vámi nedělal."
    },
    {
      "resource_id": 26,
      "text": "Což budete vskutku vcházet k mužům, přepadávat na cestách a páchat skutky zavrženíhodné ve shromážděních svých?\" A bylo odpovědí lidu jeho jedině to, že řekli: \"Předveď nám tedy trest Boží, jsi-li pravdomluvný!\""
    },
    {
      "resource_id": 26,
      "text": "I řekl: \"Pane můj, pomoz mi proti lidem pohoršení šířícím!\""
    },
    {
      "resource_id": 26,
      "text": "A když vyslanci Naši přišli k Abrahamovi se zvěstí radostnou, prohlásili: \"Zahubíme obyvatele města tohoto, neboť nespravedliví byli!\""
    },
    {
      "resource_id": 26,
      "text": "Abraham namítl: \"Avšak bydlí v něm Lot.\" Odpověděli: \"Víme velmi dobře, kdo v něm žije. Zajisté zachráníme jej i rodinu jeho kromě ženy jeho, jež bude mezi těmi, kdož se opozdí.\""
    },
    {
      "resource_id": 26,
      "text": "Když pak vyslanci Naši přišli k Lotovi, udělalo se mu nevolno a nevěděl si s nimi rady. I pravili: \"Neboj se a nermuť se, vždyť my zachráníme tebe i rodinu tvou kromě ženy tvé, jež bude mezi těmi, kdož pozadu zůstanou."
    },
    {
      "resource_id": 26,
      "text": "My sešleme na obyvatele města tohoto pohromu z nebes za to, že byli neřestní.\""
    },
    {
      "resource_id": 26,
      "text": "A ponechali jsme je jako znamení zjevné pro lid rozumný."
    },
    {
      "resource_id": 26,
      "text": "A vyslali jsme k Madjanovcům bratra jejich Šu´ajba a on pravil: \"Lide můj, uctívejte Boha a doufejte v den poslední! A nešiřte po zemi pohoršení!\""
    },
    {
      "resource_id": 26,
      "text": "A prohlásili jej za lháře, ale postihlo je zemětřesení a nazítří zrána leželi v domech svých tvářemi k zemi."
    },
    {
      "resource_id": 26,
      "text": "A vyslali jsme k ´Ádovcům a Thamúdovcům . . . a je vám osud jejich jasný podle příbytků jejich. Satan jim okrášlil jejich počínání a svedl je z cesty, ačkoliv byli jasně vidoucí."
    },
    {
      "resource_id": 26,
      "text": "A podobně bylo s Qárúnem, Faraónem a Hámánem; a přišel k nim Mojžíš se zřetelnými důkazy, a ačkoliv byli na zemi domýšliví, přece nás nepředstihli."
    },
    {
      "resource_id": 26,
      "text": "A uchvátili jsme všechny z nich za hříchy jejich; proti jedněm z nich jsme vyslali vichřici, jiní byli uchváceni křikem, další jsme dali pohltit zemí a jiné jsme pak utopili. A nebyl to Bůh, který jim ukřivdil, leč oni sami sobě ukřivdili."
    },
    {
      "resource_id": 26,
      "text": "Ti, kdož si místo Boha vzali jiné ochránce, podobají se pavouku, který si pro sebe staví obydlí z pavučin. A ze všech obydlí zajisté obydlí pavoukovo je nejchatrnější - kéž by to jen věděli!"
    },
    {
      "resource_id": 26,
      "text": "Bůh nejlépe zná, jaké věci oni vzývají vedle Něho - a On mocný je i moudrý."
    },
    {
      "resource_id": 26,
      "text": "My pak uvádíme podobenství tato lidem, ale pochopí je pouze rozumní."
    },
    {
      "resource_id": 26,
      "text": "Bůh stvořil nebesa i zemi jako skutečnost vážnou a věru je v tom znamení pro věřící."
    },
    {
      "resource_id": 26,
      "text": "Sděluj jim to, co bylo ti z Písma vnuknuto! Dodržuj modlitbu, vždyť modlitba odvrací od nemravnosti a věcí zavrženíhodných! Vzpomínání pak Boha je povinností největší a Bůh dobře ví, co děláte."
    },
    {
      "resource_id": 26,
      "text": "Nepři se s vlastníky Písma, leda způsobem nejvhodnějším a pouze s těmi z nich, kdož nespravedliví jsou. A rcete: \"Uvěřili jsme v to, co bylo sesláno nám, i v to, co bylo sesláno vám, a náš Bůh a váš Bůh jedno jsou; a my do vůle Jeho jsme odevzdáni.\""
    },
    {
      "resource_id": 26,
      "text": "A takto jsme seslali Písmo i tobě; a ti, kterým jsme dali Písmo, věří v ně. A také mezi těmito zde jsou mnozí, kdož v ně věří; znamení Naše pak odmítají jedině nevěřící."
    },
    {
      "resource_id": 26,
      "text": "Tys nepředčítal předtím z Písma žádného ani jsi žádné neopisoval pravicí svou, jinak by byli na pochybách ti, kdož za nicotné to pokládají."
    },
    {
      "resource_id": 26,
      "text": "Nikoliv! Toto jsou znamení jasná v hrudích těch, kterým se vědění dostalo, a jen nespravedliví znamení Naše odmítají."
    },
    {
      "resource_id": 26,
      "text": "Říkají: \"Pročpak mu nebylo sesláno znamení nějaké od Pána jeho?\" Odpověz: \"Znamení jsou pouze u Boha a já jsem jen varovatelem zjevným.\""
    },
    {
      "resource_id": 26,
      "text": "Cožpak jim nestačí, že jsme ti seslali Písmo, jež je jim sdělováno? A v tom věru je milosrdenství i připomenutí lidem věřícím."
    },
    {
      "resource_id": 26,
      "text": "Rci: \"Bůh mi zcela stačí jako svědek mezi mnou a vámi! On zná, co na nebesích je i na zemi. Ti však, kdož ve falešné uvěřili a v Boha nevěří, ti věru ztrátu utrpí.\""
    },
    {
      "resource_id": 26,
      "text": "Žádají tě o uspíšení příchodu trestu; kdyby nebylo již lhůty určené, věru by je byl trest již postihl, však přijde k nim znenadání, aniž to tušit budou."
    },
    {
      "resource_id": 26,
      "text": "Žádají tě o uspíšení příchodu trestu, zatímco peklo zajisté obklopí nevěřící."
    },
    {
      "resource_id": 26,
      "text": "V ten den je zahalí trest shora i zdola a tehdy jim On řekne: \"Okuste trest za to, co jste prováděli!\""
    },
    {
      "resource_id": 26,
      "text": "Služebníci Moji, kteří věříte! Země Má je věru rozlehlá, uctívejte Mne tedy!"
    },
    {
      "resource_id": 26,
      "text": "Duše každá smrti okusí, a potom budete k Nám navráceni."
    },
    {
      "resource_id": 26,
      "text": "Ty, kdož věřili a zbožné skutky konali, ty ubytujeme v ráji v komnatách, pod nimiž řeky tekou, a budou tam nesmrtelní. Jak krásná bude odměna těch, kdož dobro konali,"
    },
    { "resource_id": 26, "text": "neochvějní byli a na Pána svého spoléhali!" },
    {
      "resource_id": 26,
      "text": "Kolik je zvířat, jež neopatřují si obživu svou, ale Bůh jim ji uštědřuje stejně jako vám - a On slyšící je i vševědoucí."
    },
    {
      "resource_id": 26,
      "text": "Když se jich zeptáš: \"Kdo stvořil nebesa a zemi a podmanil si slunce a měsíc?\", odpovídají: \"Bůh!\" Jak se tedy mohou tak odvracet?"
    },
    {
      "resource_id": 26,
      "text": "Bůh štědře dává obživu, komu chce ze služebníků Svých, a odměřuje ji také, komu chce a Bůh věru je vševědoucí o každé věci."
    },
    {
      "resource_id": 26,
      "text": "A když se zeptáš: \"Kdo sesílá z nebe vodu, jež oživuje zemi po smrti její?\", tehdy odpovídají: \"Bůh.\" Rci: \"Chvála Bohu!\" Ale většina z nich nemá rozum."
    },
    {
      "resource_id": 26,
      "text": "Tento život pozemský není leč zábava a hra, zatímco pobyt v životě budoucím je tím životem pravým - kéž by to jen věděli!"
    },
    {
      "resource_id": 26,
      "text": "A když plují na lodi, vzývají Boha a upřímně mu zasvěcují svou víru, když však je potom na souši zachrání, hle, modloslužebníky se stávají,"
    },
    {
      "resource_id": 26,
      "text": "aby ukázali svůj nevděk za to, co jsme jim dali, a aby si jen užívali - však záhy se dozví!"
    },
    {
      "resource_id": 26,
      "text": "Což nevidí, že jsme učinili z města tohoto posvátný okrsek bezpečný, zatímco lidé okolo jsou olupováni? Chtějí snad věřit ve falešné a nevěřit v dobrodiní Boží?"
    },
    {
      "resource_id": 26,
      "text": "Kdo je nespravedlivější než ten, kdo si proti Bohu lži vymýšlí anebo prohlašuje pravdu, když k němu přišla, za lež? Což nebude peklo útulkem pro nevěřící?"
    },
    {
      "resource_id": 26,
      "text": "Ty, kdož k vůli Nám se usilovně snaží, ty věru povedeme po cestách Svých. A Bůh zajisté je s těmi, kdož dobro konají."
    }
  ],
  "meta": {
    "translation_name": "Czech",
    "author_name": "Czech",
    "filters": { "resource_id": 26, "chapter_number": "29" }
  }
}
