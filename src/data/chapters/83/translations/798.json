{
  "translations": [
    { "resource_id": 798, "text": "Ipotesi ni yao ŵakupuungusya (miliingo)." },
    {
      "resource_id": 798,
      "text": "Aŵala ŵaakutiji naga ndema jaakulilinjila ku ŵandu (pakwasuma indu yao) akasaligumbachisyaga."
    },
    {
      "resource_id": 798,
      "text": "Nambo pa ndema jaakwaaliinjila (ŵanduo) kapena kwapimila (pakwasumisya indu) akupungusyaga."
    },
    {
      "resource_id": 798,
      "text": "Ana ngakuganisya ŵanganyao yanti chachiukulidwa (m’malembe);"
    },
    { "resource_id": 798, "text": "Pa Lisiku Lyekulungwa nnope;" },
    {
      "resource_id": 798,
      "text": "Lisiku lyatachijima ŵandu pameso pa M’mbuje jwa iwumbe yosope?"
    },
    {
      "resource_id": 798,
      "text": "Yakuona! Chisimu yakulembedwa ya (masengo ga) ŵandu ŵakusakasya nnope ili mu Sijjin."
    },
    {
      "resource_id": 798,
      "text": "Ana ni chichi champaka chimmanyisye ya Sijjin?"
    },
    {
      "resource_id": 798,
      "text": "Chele ni chitabu (chekulungwa) chachilembedwe (nkati mwakwe yakusakalape)."
    },
    {
      "resource_id": 798,
      "text": "Ipotesi lyele lisikulyo taachiipata ŵakanila."
    },
    { "resource_id": 798, "text": "Aŵala ŵakukanila ya Lisiku Lyamalipilo." },
    {
      "resource_id": 798,
      "text": "Ni pangali jwampaka alikanile lyalakwelyo ikaŵeje jwalijose jwakusumba mpika jwasambi syejinji."
    },
    {
      "resource_id": 798,
      "text": "Pandema jakusoomedwa kukwakwe ma Ȃya Getu akasatiji: “Asi ni adisiadisi sya ŵandu ŵandanda.”"
    },
    {
      "resource_id": 798,
      "text": "Ngwamba! Nambo kuti m’mitima mwao mwana nkuwo wa (ilemwa) yaaŵele ali nkupanganya.<sup foot_note=195469>1</sup>"
    },
    {
      "resource_id": 798,
      "text": "Yakuona! Chisimu ŵanganyao lyele lisikulyo kwa M’mbuje gwao (Allah) tachisiŵilidwa (mwanti ngaaja kum’bona)."
    },
    {
      "resource_id": 798,
      "text": "Kaneka chisimu ŵanganyao tachiujinjila Moto Waukali."
    },
    {
      "resource_id": 798,
      "text": "Kaneko ni kuchiŵechetedwa kuti: “Ayi ni ayilayila yamwaliji nkuikanila.”"
    },
    {
      "resource_id": 798,
      "text": "Yakuona! Chisimu yakulembedwa ya (masengo ga) atenda ngoto ili mu Illiyyun."
    },
    {
      "resource_id": 798,
      "text": "Ana ni chichi champaka chimmanyisye ya Illiyyun?"
    },
    {
      "resource_id": 798,
      "text": "Chalakwecho ni chitabu (chekulungwa) chachilembedwe (nkati mwakwe yambonepe)."
    },
    {
      "resource_id": 798,
      "text": "Akuchiŵichilaga umboni (Achimalaika) ŵaŵandichisyidwe (kwa Allah)."
    },
    {
      "resource_id": 798,
      "text": "Chisimu atenda ngoto tachiŵa m’chindimba (mu Mbepo Jakusengwasya)."
    },
    {
      "resource_id": 798,
      "text": "Ali pachanya pa indanda yetandiche chenene aku achilolaga (ku chindimba chaŵapele ni kum'bona soni Allah)."
    },
    {
      "resource_id": 798,
      "text": "Tinchikumanyilila pangope syao kumelemenda kwa chindimba."
    },
    {
      "resource_id": 798,
      "text": "Takamwesyedweje nkologo wambone nnope wesiŵe (ni isiŵilo yakulimbangana)."
    },
    {
      "resource_id": 798,
      "text": "Kumbesi kwa kumwako (chikukanunjileje luwumba lwa) miski. Sano kuti akaipate yele basi apikisane akupikisana (pakutenda yambone)."
    },
    {
      "resource_id": 798,
      "text": "Soni chakuwanganyichisya chakwe (nkologowo chigakaŵe) mesi gakuumila mu Tasnim."
    },
    {
      "resource_id": 798,
      "text": "Jwalakwejo ni tutumule jwachakamweje (ŵandu) ŵakuŵandichisyidwa (kwa Allah)."
    },
    {
      "resource_id": 798,
      "text": "Chisimu (ku duniya) ŵandu ŵaŵanneŵele (Allah) ŵaliji nkwaseka ŵandu ŵakulupilila."
    },
    {
      "resource_id": 798,
      "text": "Mwanti ndema jaŵaliji nkupita (ŵakulupililao) paali ŵanganyao ŵaliji nkukupililana meso (mwakuchembulusya)."
    },
    {
      "resource_id": 798,
      "text": "Sano naga atite agalauche kuja kwaachin'jao ŵagalaukaga ali nkusengwa (ligongo lya kuchembulusya kwao)."
    },
    {
      "resource_id": 798,
      "text": "Soni naga ali ŵawenimo ŵatiji: “Chisimu ŵanganyaŵa ni ŵali ŵakupotela nnope.”"
    },
    {
      "resource_id": 798,
      "text": "Nambotu (achimakafilio) nganatumisyidwa kuŵa ŵakwalolela (Asilamu nikusunga itendo yao)."
    },
    {
      "resource_id": 798,
      "text": "Nambo lelojino (lisiku lya Kiyama) ŵandu ŵaŵakulupilile chaŵe ali nkugaseka makafili."
    },
    {
      "resource_id": 798,
      "text": "Ali pachanya pa indanda yetandiche chenene aku achigalolaga (makafiligo galinkulagasika)."
    },
    {
      "resource_id": 798,
      "text": "Ana alipiidwe achimakafili pa yaŵaliji nkutenda!?"
    }
  ],
  "meta": {
    "translation_name": "Abdul Hamid Silika",
    "author_name": "Abdul Hamid Silika",
    "filters": { "resource_id": 798, "chapter_number": "83" }
  }
}
