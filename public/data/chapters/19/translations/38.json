{
  "translations": [
    {
      "resource_id": 38,
      "text": "Kaf, Ha, Ya, Ayn, Sad ; (so Allah i Matao ko paka-aantapan Iyan on.)"
    },
    {
      "resource_id": 38,
      "text": "(Giyaya so) Pananadm ko limo o Kadnan ka ko oripn Iyan a Zakariya."
    },
    {
      "resource_id": 38,
      "text": "Gowani na miyangni ko Kadnan iyan sa kapangni a masoln,"
    },
    {
      "resource_id": 38,
      "text": "Pitharo iyan: \"Kadnan ko mataan! a sakn na lomimk rakn so tolan, go kominindat so olo sa bok a mapoti: Go da ako mabaloy ko pangni akn Rka Kadnan ko a miyaola!\""
    },
    {
      "resource_id": 38,
      "text": "\"Na mataan! a sakn na inikawang ko so manga tonganay akn ko oriyan ko: Ka aya btad o karoma ko na balk: Na bgi akong Ka phoon ko hadapan Ka sa wata,\""
    },
    {
      "resource_id": 38,
      "text": "\"A makapangowaris rakn, go makapangowaris ko manga tonganay o Ya´qob; go baloyang Ka skaniyan, Kadnan ko! a makasosoat (Rka)!\""
    },
    {
      "resource_id": 38,
      "text": "(Pitharo rkaniyan:) \"Hay Zakariya, mataan! a Skami na phanotholn Ami rka a (pmbawata ka sa) bagowamama a aya ngaran iyan na Yahya: da a biyaloy Ami rkaniyan gowani a sangay (niyan).\""
    },
    {
      "resource_id": 38,
      "text": "Pitharo iyan: \"Kadnan ko! andamanaya i khakhaadn rakn o bagowamama, a aya btad o karoma ko na balk, go sabnar a iniraot ako phoon ko kaloks sa kiyamaraan?\""
    },
    {
      "resource_id": 38,
      "text": "Pitharo (o sogo): \"Mawto dn man\", pitharo o Kadnan ka a: \"Skaniyan na malbod Rakn: Go sabnar a inadn Akn ska gowani, a da ka pn sa mayto bo!\""
    },
    {
      "resource_id": 38,
      "text": "Pitharo iyan: \"Kadnan ko, snggay akong Ka sa tanda\". Pitharo (o sogo) a: \"Aya tanda a ka, na ding ka (magaga i bang ka) mimbitiyarai so manga manosiya sa tlo gawii, a da a sakit (ka).\""
    },
    {
      "resource_id": 38,
      "text": "Na liniyowan iyan so pagtaw niyan a phoon ko mihrab: Na iniproayat iyan kiran a tasbik kano (ko Allah) ko kapitapita, go so kagabigabi."
    },
    {
      "resource_id": 38,
      "text": "(Pitharo o Allah:) \"Hay Yahya, kpiting ka so kitab zabnsabnar\": Go inibgay Ami rkaniyan so ongangn ko kayto iyan,"
    },
    {
      "resource_id": 38,
      "text": "Go (bigan Ami sa) kapdi phoon ko hadapan Ami, go kasosoti: Go miyabaloy a pphangongonotan,"
    },
    {
      "resource_id": 38,
      "text": "Go makapdiin ko mbala a loks iyan, go da mabaloy a mammndg a darowaka."
    },
    {
      "resource_id": 38,
      "text": "Na kalilintad a sii rkaniyan ko gawii a kinimbawataan on, go so gawii a kapatay niyan go so gawii a kapakatindga on (phoon ko kobor iyan) a oyagoyag!"
    },
    {
      "resource_id": 38,
      "text": "Na aloyang ka ko kitab so Maryam, gowani a makawatan ko pagtaw niyan (ka somiyong) ko darpa a tampar sa sbangan."
    },
    {
      "resource_id": 38,
      "text": "Na mimbaal ko tampar kiran sa rnding; - na siyogo Ami sii rkaniyan so sogo Ami, na miyaniyaropa on sa manosiya a tarotop."
    },
    {
      "resource_id": 38,
      "text": "Pitharo (o Maryam): \"Mataan! a sakn na mlindong ako ko (Allah a) Masalinggagaw: Phoon rka, o aya btad ka na manananggila.\""
    },
    {
      "resource_id": 38,
      "text": "Pitharo iyan a: \"Matag ako sogo o Kadnan ka, sa kambgi akn rka sa wata a soti.\""
    },
    {
      "resource_id": 38,
      "text": "Pitharo (o Maryam) a: \"Andamanaya i kakhaadn rakn o wata, a da a miyakapamakay rakn a mama, go da ako mabaloy a barazina?\""
    },
    {
      "resource_id": 38,
      "text": "Pitharo (o sogo): \"Mawto dn\": Pitharo o Kadnan ka a: \"Skaniyan na malbod Rakn: Go kagiya a mbalowin Ami skaniyan a tanda ko manga manosiya, go limo a phoon Rkami: Na miyabaloy a sogoan a miyapasad.\""
    },
    {
      "resource_id": 38,
      "text": "Na inikawgat iyan skaniyan, na inisibay niyan ko darpa a mawatan."
    },
    {
      "resource_id": 38,
      "text": "Na miyapakasong skaniyan o balilit ko kayo a korma: Na miyatharo iyan: \"Hay oba ako bo miyatay ko onaan nai! Go miyabaloy ako a kiyalipatan a di dn pkhaaloy!\""
    },
    {
      "resource_id": 38,
      "text": "Na tiyawag skaniyan (o sogo) ko kababaan iyan: \"Di ka mboboko! Sabnar a tiyagoan o Kadnan ka so kababaan ka sa lawasayg (a mayto);\""
    },
    {
      "resource_id": 38,
      "text": "\"Na koyongang ka sii rka so kayo a korma: Ka ang ka niyan kapangologi sa onga a korma a kiyalotoan.\""
    },
    {
      "resource_id": 38,
      "text": "\"Na kang ka, go inom ka, go pakapipiyaang ka a ginawang ka. Na o adn a khaylaing ka ko manga manosiya a sakataw, na tharoang ka a: ´Mataan! a sakn na minizamaya akn ko (Allah a) Masalinggagaw so kathigr, na di ako dn makipmbitiyarai sa alongan nai sa manosiya´.\""
    },
    {
      "resource_id": 38,
      "text": "Na inowit iyan ko pagtaw niyan, a aawidan iyan. Pitha iran: \"Hay Maryam, sabnsabnar a miyakanggolawla ka sa shay´ a lbi a mala a piyakagowagowad!\""
    },
    {
      "resource_id": 38,
      "text": "\"Hay babay o Haron, da ko btad i ama a ka oba taw a marata, go da ko btad i ina aka a ba pazisina!\""
    },
    {
      "resource_id": 38,
      "text": "Na initoro iyan (so wata) pitharo iran: \"Andamanaya i kipmbitiyarain ami ko taw a matatago ko saloyota a mayto a wata?\""
    },
    {
      "resource_id": 38,
      "text": "Pitharo (o wata) a: \"Mataan! a sakn na oripn o Allah: Inibgay Niyan rakn so kitab, go biyaloy ako Niyan a nabi;\""
    },
    {
      "resource_id": 38,
      "text": "\"Go biyaloy ako Niyan a pphangompiya, apiya anda ko matago, go inisogo Iyan rakn so sambayang go so zakat ko masa a kawyagoyag akn;\""
    },
    {
      "resource_id": 38,
      "text": "\"Go (biyaloy ako Niyan a) makapdiin ko ina akn, go da ko Niyan baloya a mammndg a darowaka;\""
    },
    {
      "resource_id": 38,
      "text": "\"Go so kalilintad na sii rakn ko gawii a kinimbawataan rakn, go so gawii a kapatay akn, go so gawii a kapakatindga rakn a oyagoyag!\""
    },
    {
      "resource_id": 38,
      "text": "Giyoto man so Eysa a wata o Maryam: Katharo a bnar, a so kapaparampangan siran on."
    },
    {
      "resource_id": 38,
      "text": "Da mapatot ko Allah i ba kowa sa wata. Soti Skaniyan! Igira adn a pakapnggolalann Iyan a sogoan, na aya bo a ptharoon Iyan on na: \"Kon\", na khaadn."
    },
    {
      "resource_id": 38,
      "text": "Na mataan! a so Allah i Kadnan ko go Kadnan iyo: Na zoasoata niyo Skaniyan: Giyaya i okit a makaoontol."
    },
    {
      "resource_id": 38,
      "text": "Na da pagayonayon so pizagorompong ko ndolondolonan iran, na sangat a siksa a rk o siran a miyamangongkir, ko kapakandadarpai ko gawii a mala!"
    },
    {
      "resource_id": 38,
      "text": "Sayana siran a phakan´g, go sayana siran a phakaylay, ko gawii a kapakatalingoma iran Rkami! Ogaid na so manga darowaka sa alongan nai na matatago ko kadadag a mapayag!"
    },
    {
      "resource_id": 38,
      "text": "Na pakiiktiyaring ka kiran so alongan a kazndit, a masa a kakokoma ko miyanggolawla: Na siran na matatago ko kalipat a siran na da siran miyamaratiyaya!"
    },
    {
      "resource_id": 38,
      "text": "Mataan! a Skami na Skami i phangowaris ko lopa, go so taw a matatago on: Go sii siran Rkami phamakandoda."
    },
    {
      "resource_id": 38,
      "text": "Na aloyang ka ko kitab so Ibrahim: Mataan! a skaniyan na aya btad iyan na tanto a mmamataan, a nabi."
    },
    {
      "resource_id": 38,
      "text": "Gowani na pitharo iyan ki ama iyan: \"Hay ama, inong ka pzimbaa so di phakan´g, go di phakaylay, go da a khilinding iyan rka a mayto bo?\""
    },
    {
      "resource_id": 38,
      "text": "\"Hay ama, mataan! a sakn na sabnar a miyakaoma rakn so katao a: So da rka makatalingoma: Na onoti akong ka: Ka nggonanaon ko ska sa lalan a matitho.\""
    },
    {
      "resource_id": 38,
      "text": "\"Hay ama, ding ka pzoasoata so shaytan: Mataan! a so shaytan na miyabaloy a darowaka ko (Allah a) Masalinggagaw.\""
    },
    {
      "resource_id": 38,
      "text": "\"Hay ama, mataan! a sakn na ipkhawan akn oba ka masogat a siksa a phoon ko (Allah a) Masalinggagaw, na mabaloy ka a bolayoka o shaytan.\""
    },
    {
      "resource_id": 38,
      "text": "Pitharo (i ama iyan): \"Bang ka khagowadn so manga katohanan ko, hay Ibrahim? Mataan! a oding ka gnki, na sabnar a radiyamn ko ska dn: Na tawaranga kong ka sa mathay!\""
    },
    {
      "resource_id": 38,
      "text": "Pitharo (o Ibrahim): \"Kalilintad a sii rka: Ipangni akn ska dn sa maap ko Kadnan ko: Mataan! a Skaniyan na tatap a Malai-gagaw rakn.\""
    },
    {
      "resource_id": 38,
      "text": "\"Na pmblag ako rkano, ago so pphanongganowin iyo a salakaw ko Allah: Go phangni ako ko Kadnan ko: Matatangkd a di ako khabaloy ko pangni akn ko Kadnan ko, a khawla.\""
    },
    {
      "resource_id": 38,
      "text": "Na kagiya a mblag kiran ago so pzimbaan iran a salakaw ko Allah, na inibgay Ami ron so Is´haq go so Ya´qob; na oman i isa kiran na biyaloy Ami a nabi."
    },
    {
      "resource_id": 38,
      "text": "Go bigan Ami siran ko limo Ami, go singgayan Ami siran sa mapiya a bantogan a maporo."
    },
    {
      "resource_id": 38,
      "text": "Na aloyang ka ko kitab so Mosa: Mataan! a skaniyan na miyabaloy a tolabos, go miyabaloy a sogo a nabi."
    },
    {
      "resource_id": 38,
      "text": "Na tiyawag Ami skaniyan ko kilid o palaw sa tampar sa kawanan, go piyakarani Ami skaniyan, a kinimbitiyarain Ami ron."
    },
    {
      "resource_id": 38,
      "text": "Go inibgay Ami ron a pd ko limo Ami, so pagari niyan a Haron, a nabi."
    },
    {
      "resource_id": 38,
      "text": "Na aloyang ka ko kitab so Ismail: Mataan! a skanyan na miyabaloy a tomotoman sa pasad, go miyabaloy a sogo, a nabi."
    },
    {
      "resource_id": 38,
      "text": "Na miyabaloy a ipzogo iyan ko manga tonganay niyan so sambayang go so zakat, go miyabaloy sii ko Kadnan iyan a makasosoat."
    },
    {
      "resource_id": 38,
      "text": "Na aloyang ka ko kitab so Edris: Mataan! a skaniyan na miyabaloy a mmamataan, a nabi:"
    },
    { "resource_id": 38, "text": "Go iniporo Ami skaniyan ko darpa a maporo." },
    {
      "resource_id": 38,
      "text": "Siran man so inikalimo siran o Allah a manga nabi; a pd ko moriyataw o Adam, go pd ko riyoran Ami (ko kapal) a pd o Noh, go pd ko kiyababadan ko Ibrahim go so Israil, - go pd ko taw a tiyoro Ami go pinili Ami. Igira a pphangadian kiran so manga ayat o (Allah a) Masalinggagaw, na pzondong siran a khisosodiod go pphaman´gad."
    },
    {
      "resource_id": 38,
      "text": "Na adn a miyakasalono ko oriyan iran a miyakasambi a inilang iran so sambayang, go piyangonotan iran so manga kabaya a ribat, na mawlog siran dn ko landng (ko naraka),"
    },
    {
      "resource_id": 38,
      "text": "Inonta so taw a mithawbat go miyaratiyaya, go minggalbk sa mapiya: Na siran man i phamakasold ko sorga, go di siran khasalimbotan sa mayto bo, -"
    },
    {
      "resource_id": 38,
      "text": "Manga sorga a tatap, so inidiyandi o (Allah a) Masalinggagaw ko manga oripn Iyan a da mapayag: Mataan! a Skaniyan na tatap a so diyandi Iyan na khitoman."
    },
    {
      "resource_id": 38,
      "text": "Daa khan´g iran roo a siyasiya, ogaid na kalilintad: Go adn a bagian iran a pagpr kiran roo, sa kapita, go magabi:"
    },
    {
      "resource_id": 38,
      "text": "Giyoto man so sorga a so pakiphangowaliyan Ami ko manga oripn Ami a taw a miyabaloy a manananggila."
    },
    {
      "resource_id": 38,
      "text": "Na (pitharo o Jibril:) \"Di kami phakatoron inonta o sabap ko sogoan o Kadnan ka: Kapaar Iyan so kasasangoran ami go so katatalikhodan ami, go so pagltan oto: Na da ko btad o Kadnan ka i ba khalipat,\""
    },
    {
      "resource_id": 38,
      "text": "\"Kadnan o manga langit ago so lopa, go so pagltan a dowa oto: Na simbaang ka Skaniyan, go phantang ka makapantag ko simba Rkaniyan: Ba adn a katawan ka a sangay Niyan?\""
    },
    {
      "resource_id": 38,
      "text": "Na gii tharoon o manosiya: \"Ino amay ka matay ako, mataan! a phakagmawn ako dn a oyagoyag?\""
    },
    {
      "resource_id": 38,
      "text": "(Pitharo o Allah:) Ba di khatadmi o manosiya a mataan! a Skami na inadn Ami skaniyan gowani a dapn maadn sa mayto bo?"
    },
    {
      "resource_id": 38,
      "text": "Na ibt ko Kadnan ka, mataan! a limodn Ami siran dn, rakhs o manga shaytan; oriyan iyan na mataan! a witn Ami siran dn ko mliliyota ko Jahannam a pkhidola iran a lb iran;"
    },
    {
      "resource_id": 38,
      "text": "Oriyan iyan na mataan! a mamitbit Kami dn ko oman i isa ka tindg sa sadn sa tanto kiran a somiyang ka ko (Allah a) Masalinggagaw."
    },
    {
      "resource_id": 38,
      "text": "Oriyan iyan na Skami dn i Matao ko siran a siran i kiyapatotan ko kapakasold ko naraka."
    },
    {
      "resource_id": 38,
      "text": "Na da a isa rkano bo a ba on di makasagad: Miyabaloy sii ko Kadnan ka a miyapasad a kokoman."
    },
    {
      "resource_id": 38,
      "text": "Oriyan iyan na sabtn Ami so miyamananggila, na ibagak Ami roo so manga darowaka, a pkhidola iran a lb iran."
    },
    {
      "resource_id": 38,
      "text": "Na igira a pphangadian kiran so manga ayat Ami, a manga rarayag, na gii tharoon o siran a miyamangongkir, ko siran a miyamaratiyaya: \"Antawaa ko dowa ka sagorompong i tomo i darpa, go mapiya i kalimodan?\""
    },
    {
      "resource_id": 38,
      "text": "Na madakl a bininasa Mi ko miyaonaan iran a pagtaw, a siran i lbi a mapiya i kasangkapan go so kaphagilaya on!"
    },
    {
      "resource_id": 38,
      "text": "Tharoang ka: \"Sadn sa matago ko kadadag, na mbgan sa taalik skaniyan o (Allah a) Masalinggagaw sa madakl, taman sa amay ka kasandngan iran so ididiyandi kiran a siksa, odi na so bangkit, - na katokawan iran dn so taw a skaniyan i lbi a marata i darpa, go tanto a malobay i manga tabanga!\""
    },
    {
      "resource_id": 38,
      "text": "\"Na pphagomanan o Allah so siran a komidg sa ontol: sa toroan: Na so manga tatap a manga pipiya, na tomo sii ko Kadnan ka a balas, go tomo a khandodan.\""
    },
    {
      "resource_id": 38,
      "text": "Ino kiyatokawan ka so inongkir iyan so manga ayat Ami, go pitharo iyan a: \"Mataan! a khabgan ako dn sa tamok go wata?\""
    },
    {
      "resource_id": 38,
      "text": "Ba niyan miyailay so da mapayag, antawaa ba miyakakowa sii ko (Allah a) Masalinggagaw sa pasad?"
    },
    {
      "resource_id": 38,
      "text": "Kna oto! Ipzorat Ami dn so gii niyan tharoon: Go pagomanan Ami ron so siksa"
    },
    {
      "resource_id": 38,
      "text": "Go pangowaliyan Ami rkaniyan so gii niyan tharoon, go makatalingoma Rkami a tawantawan."
    },
    {
      "resource_id": 38,
      "text": "Na kominowa siran sa salakaw ko Allah a manga katohanan, ka an siran kon mabaloy a mamakawgop kiran!"
    },
    {
      "resource_id": 38,
      "text": "Kna oto, ka pagongkirn iran dn so kiyasimbaa kiran, go khabaloy siran a manga ridoay ran."
    },
    {
      "resource_id": 38,
      "text": "Bang ka da katokawi a mataan! a Skami na biyotawanan Ami so manga shaytan ko miyamangongkir, a pphangondoy kiran sa tanto a kapangondoy?"
    },
    {
      "resource_id": 38,
      "text": "Na ding ka kiran pnggagaani (so siksa), ka mataan! a phamagitongn Ami kiran dn sa samporna a kapamagitong."
    },
    {
      "resource_id": 38,
      "text": "Sii ko alongan a limodn Ami so miyamananggila sii ko Masalinggagaw, a khikokoda (a khisslaan),"
    },
    {
      "resource_id": 38,
      "text": "Na idndg Ami so manga baradosa ko naraka Jahannam, a maawaw siran,"
    },
    {
      "resource_id": 38,
      "text": "Daa makapapaar kiran ko sapaat, inonta so taw a miyakakowa sii ko (Allah a) Masalinggagaw sa diyandi."
    },
    {
      "resource_id": 38,
      "text": "Na pitharo iran a: \"Kominowa so (Allah a) Masalinggagaw sa wata!\""
    },
    {
      "resource_id": 38,
      "text": "(Pitharo o Allah): Sabnsabnar a mitharo kano sa shay´ a minitaralo a pakasisingay!"
    },
    {
      "resource_id": 38,
      "text": "Mayto bo na so manga langit na manga bbnsad sa phoon roo, go manga bbngkag so lopa, go mamangitombak so manga palaw a zagonaot,"
    },
    {
      "resource_id": 38,
      "text": "Sa kinidaowaan iran sa adn a wata o (Allah a) Masalinggagaw."
    },
    {
      "resource_id": 38,
      "text": "Na di patot ko Masalinggagaw i ba kowa sa wata."
    },
    {
      "resource_id": 38,
      "text": "Da (a isa bo) ko langowan a taw a matatago ko manga langit go so lopa a ba di makatalingoma ko (Allah a) Masalinggagaw, a makapangangalimbabaan."
    },
    {
      "resource_id": 38,
      "text": "Sabnsabnar a maiitong Iyan siran, go mabibilang Iyan siran sa samporna a bilangan."
    },
    {
      "resource_id": 38,
      "text": "Na oman i isa kiran na makatalingoma Rkaniyan ko alongan a qiyamah a tawantawan."
    },
    {
      "resource_id": 38,
      "text": "Mataan! a so miyamaratiyaya, go pinggalbk iran so manga pipiya, na snggayan siran dn o (Allah a) Masalinggagaw sa kakasi"
    },
    {
      "resource_id": 38,
      "text": "Na aya dn a kiyalboda Mi ko Qor´an ko basang ka (ya Mohammad), na an ka oto mapphamanothol ko miyamananggila, go an ka oto mipamakaiktiyar ko pagtaw a manga pawal."
    },
    {
      "resource_id": 38,
      "text": "Na madakl a bininasa Mi ko miyaonaan iran a pagtaw. Ba adn a pkhagdam ka kiran a isa bo, odi na pkhan´g ka kiran a karangs?"
    }
  ],
  "meta": {
    "translation_name": "Maranao",
    "author_name": "Maranao",
    "filters": { "resource_id": 38, "chapter_number": "19" }
  }
}
