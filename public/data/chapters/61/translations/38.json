{
  "translations": [
    {
      "resource_id": 38,
      "text": "Pthasbik ko Allah so nganin a zisii ko manga langit ago so zisii ko lopa: Go Skaniyan so Mabagr, a Mawngangn."
    },
    {
      "resource_id": 38,
      "text": "Hay so miyamaratiyaya, ino niyo gii tharoa so di niyo bo pnggolawlaan?"
    },
    {
      "resource_id": 38,
      "text": "Miyakala a rarangit a phoon ko Allah sa gii niyo katharoa ko di niyo bo pnggolawlaan."
    },
    {
      "resource_id": 38,
      "text": "Mataan! a so Allah na pkhababayaan Iyan so gii siran makimbonoay sii ko lalan Rkaniyan a zisinnday; miyakaibarat siran ko kambalay a piyakanddkta."
    },
    {
      "resource_id": 38,
      "text": "Na goani na pitharo o Mosa ko pagtaw niyan: \"Hay pagtaw akn, ino ako niyo dii ziyantaa, a sabnar a katawan iyo a mataan! a sakn na sogo o Allah sii rkano?\" Na kagiya a sominilay siran, na piyakasilay o Allah so manga poso iran. Na so Allah na di Niyan thoroon so pagtaw a manga songklid."
    },
    {
      "resource_id": 38,
      "text": "Na gowani na pitharo o Eysa a wata o Maryam: \"Hay manga moriyataw o Israil, mataan! a sakn na sogo o Allah sii rkano, a tomatanto ko miyaonaan ko a Tawrat, go phanothol ko sogo a phakatalingoma ko oriyan ko, a aya ngaran iyan na so Ahmad\". Na kagiya a miyoma niyan kiran so manga rarayag a karina, na pitharo iran: \"Giyaya na balik mata a mapayag!\""
    },
    {
      "resource_id": 38,
      "text": "Na ba adn a taw a makalawan a daroaka ko taw a iniangkob iyan ko Allah, so kabokhag, a skaniyan na pthawagn ko Islam? Na so Allah na di Niyan thoroon so pagtaw a manga daroaka."
    },
    {
      "resource_id": 38,
      "text": "Kabaya iran a iphadng iran ko sindaw o Allah so manga ngari iran; a so Allah na tharotopn Iyan so sindaw Niyan, apiya miyagoad so manga kapir."
    },
    {
      "resource_id": 38,
      "text": "Skaniyan so somiyogo ko sogo Iyan a rakhs o toroan ago so agama a bnar, ka phakilangkoloban Iyan on so agama sa kalangolangoan iyan, apiya miyagoad so manga pananakoto."
    },
    {
      "resource_id": 38,
      "text": "Hay so miyamaratiyaya, ba Ko rkano thoroon so kandagang a makasabt rkano ko siksa a malipds?"
    },
    {
      "resource_id": 38,
      "text": "So kaparatiyayaa niyo ko Allah go so sogo Iyan, go so kipanagontamann iyo sa lalan ko Allah, ko manga tamok iyo, go so manga ginawa niyo: Giyoto man i mapiya rkano, o skano na katawan niyo!"
    },
    {
      "resource_id": 38,
      "text": "Napi Niyan rkano so manga dosa niyo, go pakasoldn kano Niyan ko manga sorga, a pphamangondas ko kababaan iyan so manga lawasayg, go manga darpa a manga tatanos sii ko manga sorga a tatap: Giyoto man so daag a mala;"
    },
    {
      "resource_id": 38,
      "text": "Go adn a salakaw pn a pkhababayaan iyo skaniyan; tabang a phoon ko Allah go daag a masipg. Na pphamanotholing ka sa mapiya so miyamaratiyaya."
    },
    {
      "resource_id": 38,
      "text": "Hay miyamaratiyaya, mbaloy kano a manga tabanga o Allah: Izan o kiyatharoa o Eysa a wata o Maryam ko manga Hawariyyon a: \"Antawaa i manga tabanga akn sii ko Allah?\" Pitharo o manga Hawariyyon: \"Skami i manga tabanga o Allah\". Na miyaratiyaya so sabaad ko manga moriyataw o Israil, na miyongkir so sabaad. Na piyakabagr Ami so miyamaratiyaya, ko kizosogataan iran ko ridoay ran, na miyabaloy siran a miyamakadaag."
    }
  ],
  "meta": {
    "translation_name": "Maranao",
    "author_name": "Maranao",
    "filters": { "resource_id": 38, "chapter_number": "61" }
  }
}
