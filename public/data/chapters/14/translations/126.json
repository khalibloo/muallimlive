{
  "translations": [
    {
      "resource_id": 126,
      "text": "Elif Lām Rā. Knjigu ti objavljujemo zato da ljude, voljom njihova Gospodara, izvedeš iz tmina na svjetlo, na Put Silnoga i Hvaljenoga"
    },
    {
      "resource_id": 126,
      "text": "Allaha, čije je ono što je na nebesima i ono što je na Zemlji. A od užasne patnje teško nevjernicima,"
    },
    {
      "resource_id": 126,
      "text": "koji život na ovome svijetu više vole od onoga svijeta i koji od Allahova puta odvraćaju i nastoje ga prikazati krivim! Oni su u velikoj zabludi."
    },
    {
      "resource_id": 126,
      "text": "Mi nismo poslali nijednog poslanika koji nije govorio jezikom naroda svoga, da bi mu objasnio. A Allah ostavlja u zabludi onoga koga hoće i ukazuje na Pravi put onome kome hoće; On je Silni i Mudri."
    },
    {
      "resource_id": 126,
      "text": "I Musaa smo poslali s dokazima Našim: \"Izvedi narod svoj iz tmina na svjetlo i opomeni ga Allahovim danima!\" To su, uistinu, dokazi za svakog onog ko je strpljiv i zahvalan."
    },
    {
      "resource_id": 126,
      "text": "I kad Musa reče narodu svome: \"Sjetite se Allahove blagodati kad vas je izbavio od faraonovih ljudi koji su vas najgorim mukama mučili, koji su vam mušku djecu klali, a žensku u životu ostavljali – to vam je bilo veliko iskušenje od Gospodara vašega –"
    },
    {
      "resource_id": 126,
      "text": "i kad je Gospodar vaš objavio: 'Ako budete zahvalni, Ja ću vam, zacijelo, još više dati; budete li nezahvalni, kazna Moja doista će stroga biti.'\""
    },
    {
      "resource_id": 126,
      "text": "I Musa još reče: \"Ako budete nezahvalni i vi i svi drugi na Zemlji – pa, Allah, doista, ni o kome nije ovisan i On je jedini hvale dostojan.\""
    },
    {
      "resource_id": 126,
      "text": "Zar do vas nije doprla vijest o onima prije vas, o narodu Nuhovu, i o Adu, i o Semudu, i o onima poslije njih? – Samo ih Allah zna! – Poslanici njihovi su im dokaze donosili, ali oni su ruke svoje na usta stavljali i govorili: \"Mi ne vjerujemo u ono što se po vama šalje i mi veoma sumnjamo u ono u što nas pozivate!\""
    },
    {
      "resource_id": 126,
      "text": "Poslanici njihovi su govorili: \"Zar se može sumnjati u Allaha, Stvoritelja nebesa i Zemlje? On vas poziva da bi vam neke grijehe vaše oprostio i da bi vas do roka određenog ostavio.\" Oni su odgovorili: \"Vi ste ljudi kao i mi; hoćete da nas odvratite od onih kojima su se preci naši klanjali – pa, donesite nam čudo vidljivo!\""
    },
    {
      "resource_id": 126,
      "text": "\"Mi jesmo ljudi kao i vi\" – govorili su im poslanici njihovi – \"ali, Allah daje poslanstvo samo onim robovima Svojim kojima On hoće; mi vam ne možemo donijeti čudo bez Allahove volje – a vjernici neka se samo u Allaha uzdaju."
    },
    {
      "resource_id": 126,
      "text": "Zašto da se ne uzdamo u Allaha kad nas je On putevima kojima idemo uputio? Mi ćemo doista strpljivo podnositi muke na koje nas budete stavljali – a oni koji se uzdaju, neka se samo u Allaha uzdaju!\""
    },
    {
      "resource_id": 126,
      "text": "Nevjernici su govorili poslanicima svojim: \"Ili ćete vjerē našē biti ili ćemo vas, doista, iz zemlje naše protjerati!\" A poslanicima je Gospodar njihov objavljivao: \"Mi ćemo nevjernike, sigurno, uništiti"
    },
    {
      "resource_id": 126,
      "text": "i poslije njih vas na Zemlji nastaniti. Biće to za one koji će se polaganja računa preda Mnom bojati i koji će od prijetnje Moje strahovati.\""
    },
    {
      "resource_id": 126,
      "text": "I poslanici su pomoć tražili, pa je svaki oholi inadžija nastradao –"
    },
    {
      "resource_id": 126,
      "text": "pred njim će Džehennem biti – i on će biti pojen odvratnom kapljevinom,"
    },
    {
      "resource_id": 126,
      "text": "mučiće se da je proguta, ali je nikako neće moći proždrijeti i smrt će mu sa svih strana prilaziti, ali on neće umrijeti; njega će teška patnja čekati."
    },
    {
      "resource_id": 126,
      "text": "Djela nevjernika u Gospodara njihova nalik su na pepeo koji vihor u olujnom danu raznese; neće moći očekivati nikakvu nagradu za djela koja su učinili, to će teška propast biti!"
    },
    {
      "resource_id": 126,
      "text": "Zar ne vidiš da je Allah mudro nebesa i Zemlju stvorio? Ako htjedne, vas će udaljiti i nova stvorenja dovesti;"
    },
    { "resource_id": 126, "text": "to Allahu nije teško." },
    {
      "resource_id": 126,
      "text": "I izići će svi pred Allaha, pa će oni koji su bili tlačeni reći glavešinama svojim: \"Mi smo bili vaše pristalice, možete li nam imalo Allahovu kaznu olakšati?\" – \"Da je nas Allah uputio\" – odgovoriće oni – \"i mi bismo bili vas uputili. Žalili se mi ili trpjeli, svejedno nam je, spasa nam više neće biti.\""
    },
    {
      "resource_id": 126,
      "text": "I kada bude sve riješeno, šejtan će reći: \"Allah vam je prâvō obećanje dao, a ja sam svoja obećanja iznevjerio; ali, ja nisam nikakve vlasti nad vama imao, samo sam vas pozivao i vi ste mi se odazivali; zato ne korite mene, već sami sebe, niti ja mogu vama pomoći niti vi možete pomoći meni. Ja nemam ništa s tim što ste me prije smatrali Njemu ravnim.\" Nevjernike sigurno čeka bolna patnja."
    },
    {
      "resource_id": 126,
      "text": "A oni koji su vjerovali i dobra djela činili biće uvedeni, voljom Gospodara njihova, u džennetske bašče kroz koje rijeke teku i u njima će vječno boraviti, u njima će se riječju \"Mir!\" pozdravljati."
    },
    {
      "resource_id": 126,
      "text": "Zar ne vidiš kako Allah navodi primjer – lijepa riječ kao lijepo drvo: korijen mu je čvrsto u zemlji, a grane prema nebu;"
    },
    {
      "resource_id": 126,
      "text": "ono plod svoj daje u svako doba koje Gospodar njegov odredi – a Allah ljudima navodi primjere da bi pouku primili."
    },
    {
      "resource_id": 126,
      "text": "A ružna riječ je kao ružno drvo: iščupanom drvetu s površine zemlje nema opstanka."
    },
    {
      "resource_id": 126,
      "text": "Allah će vjernike postojanom riječju učvrstiti i na ovome i na onome svijetu, a nevjernike će u zabludi ostaviti; Allah radi šta hoće."
    },
    {
      "resource_id": 126,
      "text": "Zar ne vidiš one koji su umjesto zahvalnosti Allahu na blagodatima – nezahvalnošću uzvratili i narod svoj u Kuću propasti doveli,"
    },
    {
      "resource_id": 126,
      "text": "u Džehennem, u kome će gorjeti – a užasno je on prebivalište! –"
    },
    {
      "resource_id": 126,
      "text": "i izmislili Allahu ortake da bi zavodili s puta Njegova? Reci: \"Naslađujte se, završićete, sigurno, u vatri!\""
    },
    {
      "resource_id": 126,
      "text": "Reci vjernicima, robovima Mojim, da molitvu obavljaju i da udjeljuju i tajno i javno, dio onoga što im Mi darujemo, prije nego što nastupi Dan u kome neće biti trgovanja ni prijateljstva."
    },
    {
      "resource_id": 126,
      "text": "Allah je stvoritelj nebesa i Zemlje; On spušta s neba kišu i čini da pomoću nje rađaju plodovi kojima se hranite; i daje vam da se koristite lađama koje plove morem voljom Njegovom, i daje vam da se rijekama koristite;"
    },
    {
      "resource_id": 126,
      "text": "i daje vam da se koristite Suncem i Mjesecom, koji se stalno kreću, i daje vam da se koristite noći i danom;"
    },
    {
      "resource_id": 126,
      "text": "i daje vam svega onoga što od Njega išćete, i ako biste Allahove blagodati brojali, ne biste ih nabrojali. – Čovjek je, uistinu, nepravedan i nezahvalan."
    },
    {
      "resource_id": 126,
      "text": "A kada Ibrahim reče: \"Gospodaru moj, učini ovaj grad sigurnim i sačuvaj mene i sinove moje da se klanjamo kumirima,"
    },
    {
      "resource_id": 126,
      "text": "oni su, Gospodaru moj, mnoge ljude na stranputicu naveli. Onaj ko bude mene slijedio – moje je vjere, a onaj ko bude protiv mene ustajao – pa, Ti, uistinu, praštaš i samilostan si."
    },
    {
      "resource_id": 126,
      "text": "Gospodaru naš, ja sam neke potomke svoje naselio u kotlini u kojoj se ništa ne sije, kod Tvoga Časnog hrama, da bi, Gospodaru naš, molitvu obavljali; zato učini da srca nekih ljudi čeznu za njima i opskrbi ih raznim plodovima da bi zahvalni bili."
    },
    {
      "resource_id": 126,
      "text": "Gospodaru naš, Ti zacijelo znaš šta mi tajimo, a šta na javu iznosimo. Allahu ništa nije skriveno ni na Zemlji ni na nebu."
    },
    {
      "resource_id": 126,
      "text": "Hvala Allahu, koji mi je u starosti podario Ismaila i Ishaka; Gospodar moj, uistinu, uslišava molbe."
    },
    {
      "resource_id": 126,
      "text": "Gospodaru moj, daj da ja i neki potomci moji obavljamo molitvu; Gospodaru naš, Ti usliši molbu moju!"
    },
    {
      "resource_id": 126,
      "text": "Gospodaru naš, oprosti meni, i roditeljima mojim, i svim vjernicima – na Dan kad se bude polagao račun!\""
    },
    {
      "resource_id": 126,
      "text": "A ti nikako ne misli da Allah ne motri na ono što rade nevjernici! On im samo pušta do Dana kada će im oči ostati otvorene,"
    },
    {
      "resource_id": 126,
      "text": "i kada će žureći, uzdignutih glava, netremice gledati; a srca će im prazna biti."
    },
    {
      "resource_id": 126,
      "text": "Ti opominji ljude Danom kada će im kazna doći, kada će oni koji su se ogriješili prema sebi – govoriti: \"Gospodaru naš, ostavi nas još samo kratko vrijeme, odazvaćemo se pozivu Tvome i slijedićemo poslanike!\" – \"A zar se prije niste zaklinjali da nećete na onaj svijet?"
    },
    {
      "resource_id": 126,
      "text": "I nastanili ste se bili u kućama onih koji su se prema sebi ogriješili, a bilo vam je poznato kako smo s njima postupili, i primjere smo vam navodili.\""
    },
    {
      "resource_id": 126,
      "text": "I oni lukavstva svoja pletu, a Allah zna za lukavstva njihova, samo što lukavstva njihova ne mogu brda pokrenuti."
    },
    {
      "resource_id": 126,
      "text": "Nemoj ni pomisliti da Allah neće održati obećanje Svoje poslanicima Svojim – Allah je, uistinu, silan i strog –"
    },
    {
      "resource_id": 126,
      "text": "na Dan kada Zemlja bude zamijenjena drugom zemljom, a i nebesa, i kad svi iziđu pred Allaha Jedinoga i Svemoćnoga."
    },
    {
      "resource_id": 126,
      "text": "Toga dana ćeš vidjeti grješnike povezane u zajedničke okove;"
    },
    {
      "resource_id": 126,
      "text": "košulje će im od katrana biti, a vatra će lica njihova obavijati –"
    },
    {
      "resource_id": 126,
      "text": "da Allah kazni svakoga prema zasluzi – Allah će zaista brzo račun svidjeti."
    },
    {
      "resource_id": 126,
      "text": "Ovo je obznana ljudima i da njome budu opomenuti i da znaju da je samo On jedan Bog, i da razumom obdarenī prime pouku!"
    }
  ],
  "meta": {
    "translation_name": "Besim Korkut",
    "author_name": "Besim Korkut",
    "filters": { "resource_id": 126, "chapter_number": "14" }
  }
}
