{
  "translations": [
    {
      "resource_id": 798,
      "text": "Swâd,<sup foot_note=195428>1</sup> ngujilumbila Qur’an jajikwete chikumbusyo."
    },
    {
      "resource_id": 798,
      "text": "Nambo aŵala ŵaakufuulu ali nkulikwesya ni kusisya."
    },
    {
      "resource_id": 798,
      "text": "Ana mikutula jilingwa jatwajijonasile paujo pao! Ni ŵagumisile, kutendaga ndema jakokochela jili jipitene."
    },
    {
      "resource_id": 798,
      "text": "Ni akusimonga ya kwaichilila nkutetela kuumila mwa jamanjao, achimakafili ni akutiji: “Aju ni nsaŵi, jwaunami kusyene.”"
    },
    {
      "resource_id": 798,
      "text": "“Ana jujitesile milungu (josope) kuŵa nnungu jumo! Chisimu chalakwechi ni chindu chakusimosya.”"
    },
    {
      "resource_id": 798,
      "text": "Ni ŵaŵigwile achinkulungwa mwa ŵanganyao (kupita nchigombelesya yanti): “Jendelechelani (pa dini jenu), soni jipililililani milungu jenu (pa kujigalagatila), chisimu chalakwechi ni chindu (chakusakala) chachikusachikwa (kukwetu, chakuti tuleche dini jetu).”"
    },
    {
      "resource_id": 798,
      "text": "“Nganitupikaneje yalakweyi (yakuŵa nnungu jumo namuno) mu dini jambesiji (ja chikilisito), nganiyiŵatu ayi ikaŵeje unami.”"
    },
    {
      "resource_id": 798,
      "text": "“Ana pa chilikati petu chikumbusyo ni chitulusyiidwe kukwakwe (pe)?” Nambo ŵanganyao ali mu kaichila ya chikumbusyo Changu, nambo nganapasye ilagasyo (Yangu)."
    },
    {
      "resource_id": 798,
      "text": "Kapena akwete ŵanganyao imatiilo ya ukoto ŵa Ambuje ŵenu (Allah) Ŵamachili gakupunda, Ŵakupeleka kwannope?"
    },
    {
      "resource_id": 798,
      "text": "Kapena akwete ŵanganyao uchimwene wa kumawunde ni petaka ni yaili chilikati chakwe? Basi (naga ili iyyo), akwele m’makwelelo (kuja kwinani)."
    },
    {
      "resource_id": 798,
      "text": "(Aga makafiliga pamo ni kulikwesya kwao) kaŵele kankutula kangali machili mwanti tikakomboledwe yagatite pakomboledwa makuga (ga makafili) kalakala (gagakanilaga utenga wa Achimitume.)"
    },
    {
      "resource_id": 798,
      "text": "Ŵakaaniile paujo pao ŵandu ŵa Nuhu, Adi ni Firiauna nsyene ichili (yakulimbanganyichisya uchimwene wakwe; ŵali asilikali)."
    },
    {
      "resource_id": 798,
      "text": "Kwisa soni Samuda, ŵandu ŵa Lutwi ni akutama nyyitekete (ŵandu ŵa Shuaibu). Jalakwejo ni mikutula (ja makafili jatwajijonasile)."
    },
    {
      "resource_id": 798,
      "text": "Pangali jwalijose mwa jamanjao ikaŵeje jwakaaniile Achimitenga, basi ni yasimichiche ipotesi Yangu."
    },
    {
      "resource_id": 798,
      "text": "Ni ngakwembecheya ŵanganyaŵa ikaŵeje n’gumilo umpepe (wa lipenga lya Kiyama) wangali kuusyaausya."
    },
    {
      "resource_id": 798,
      "text": "Ŵanganyao ni akutiji (mwachipongwe): “Ambuje ŵetu! Tupani mwachitema chipande chetu (cha malipilo ga masengo getu gambone ni gakusakala) nkaniliyiche Lisiku Lyachiŵalanjilo.”"
    },
    {
      "resource_id": 798,
      "text": "Pililani (mmwe Muhammadi ﷺ) pa yaakuŵecheta, ni munkumbuchile kapolo Jwetu Daudi nsyene machili (gakwendechesya utume ni uchimwene), chisimu jwalakwe jwaliji jwakuujilaujila (kwa Allah pakutenda toba)."
    },
    {
      "resource_id": 798,
      "text": "Chisimu Uwwe twagajepepesye matumbi kuti gaswejesyeje (Lumbili Lwetu) pamo ni jwalakwe (Daudi) kwigulo ni kundaŵi."
    },
    {
      "resource_id": 798,
      "text": "Nombe nayo ijuni (yaliji nkuswejesya najo) ili isonganganyisyidwe, yosope yene (matumbi ni ijuni) yaliji yakumpikanila (Daudi)."
    },
    {
      "resource_id": 798,
      "text": "Ni twaulimbangenye uchimwene wakwe, ni twampele lunda lwakusokoka nambo soni kwilanya chenene magambo (ni chine chilichose)."
    },
    {
      "resource_id": 798,
      "text": "Ana jinyyiche abali ja akukangana ndema ja ŵakwesile lipupa mpaka kwinjila ku chigunguli (chakuswalila Daudi)?"
    },
    {
      "resource_id": 798,
      "text": "Ndema ja ŵan’jinjilile Daudi, basi jwalakwe ni ŵajogwepe ŵanganyao. Ŵanganyao ŵatite: “Nkajogopa, (uwwe ni) akukangana ŵaŵili, jumo jwetu ankotwesye n’jakwe, basi jilanyani chilikati chetu mwachilungamiko ni nkajimila mbali, soni tujongolelani kwitala lyagoloka.”"
    },
    {
      "resource_id": 798,
      "text": "“Chisimu aju nnongo n’jangu; jukwete ngondolo syekongwe makumi nsano nancheche kwisa nsano nancheche (99), sano une ni ngwete ngondolo jekongwe jimope, sano ni jukuti: ‘Mumbani jimojo nansunjile.’ (Sano une nansyene ni ngangusaka), ni jumbundile pa kaŵechete.”"
    },
    {
      "resource_id": 798,
      "text": "(Daudi) jwatite: “Chisimu antesile lupuso pakuŵenda ngondolo jenu jekongwe kuti ajiwanganye ku ngondolo syakwe syekongwe, chisimu ŵajinji mwa akuwanganya nao ichindu akasakotosyanaga ŵane ni ŵane, ikaŵeje aŵala ŵaakulupilile ni kutendaga yambone, soni ŵanti iyyoyowo nganatupa.” Ni jwasimichisye Daudi kuti chisimu tun’dinjile mayeso, basi ni jwaaŵendile chikululuko Ambujegwe (Allah), ni jwasenjelemukwiche kwinama (kuswali) ni jwaujile (kwa Allah pakutenda toba)."
    },
    {
      "resource_id": 798,
      "text": "Basi twankululuchile yalakweyo, soni chisimu jwalakwe jukwete Kukwetu uchimbichimbi kwisa soni malo gambone nnope gakuujila (ku Mbepo)."
    },
    {
      "resource_id": 798,
      "text": "“E mmwe Daudi! Chisimu Uwwe tuntesile mmwe kuŵa ŵakulolela pachilambo, basi jilanyani chilikati cha ŵandu mwa chilungamiko, soni ngasinkuya isako (yantima wenu) itakwisa mwainsokonesye kuleka litala lya Allah. Chisimu aŵala ŵaakusokonechela kuleka litala lya Allah, akwete kupata ŵanganyao ilagasyo yaukali nnope ligongo lyakuliŵalila kwao Lisiku Lyachiŵalanjilo.”"
    },
    {
      "resource_id": 798,
      "text": "Ni nganitugumba mawunde ni mataka ni yaili chilikati chakwe mwamasanje. Syele ni nganisyo sya aŵala ŵaakufuulu. Basi ipotesi yakuumila ku Moto takaipate aŵala ŵaakufuulu."
    },
    {
      "resource_id": 798,
      "text": "Ana twatende aŵala ŵaakulupilile ni kutendaga yambone nti chisawu akuwatanganya pachilambo? Kapena twatende ŵawoga (wakun’jogopa Allah) nti chisawu akuleŵa?"
    },
    {
      "resource_id": 798,
      "text": "(Achi ni) Chitabu (cha Qur’an) chatuchitulwisye kukwenu (mmwe Muhammadi ﷺ) chaupile wejinji kuti agachetelele (ŵandu) ma Ȃya gakwe ni kuti ŵakwete lunda akumbuchile."
    },
    {
      "resource_id": 798,
      "text": "Ni twampele Daudi (mwanache lina lyakwe) Sulaimana. Kaje umbone nnope kapolo jwakwe! Chisimu jwalakwe (Sulaimana) jwaliji jwakuujilaujila (kwa Allah pakutenda toba)."
    },
    {
      "resource_id": 798,
      "text": "(Kumbuchilani) ndema ja syaonesyedwe kukwakwe kwigulo hachi syakutulala nnope pati sijimi, syakuutuka nnope."
    },
    {
      "resource_id": 798,
      "text": "Basi jwatite: “Chisimu une nainonyele nnope yambone (hachi), kwakuleka kwakumbuchila Ambuje ŵangu (Allah pangaswali swala ja Asr) mpakana (lyuŵa) lisiŵiliche mu chakusiŵilila (pakutiŵila).”"
    },
    {
      "resource_id": 798,
      "text": "“Siuchisyani kukwangu (hachisyo).” Basi ni jwatandite kusipukuta sonjo ni ngosi."
    },
    {
      "resource_id": 798,
      "text": "Soni chisimu twan’dinjile Sulaimana mayeso, ni twaponyisye pa chitengu chakwe (cha uchimwene) chiŵiliŵili (lijini lyalyasumwile uchimwene wakwe kwa kandaŵi), kaneka ni jwaujile (ku uchimwene wakwe)."
    },
    {
      "resource_id": 798,
      "text": "Jwalakwe jwatite: “Ambuje ŵangu! Mungululuchilani, ni mumbe uchimwene ŵangam’bajila jwalijose panyuma pangune, chisimu Mmwejo ni ŵan’di Ŵakupeleka kwannope.”"
    },
    {
      "resource_id": 798,
      "text": "Basi twan’jepepachisye mbungo jajajendaga mwambolembole mwa lilalumusi lyakwe (kuja) kulikose kwajukusaka."
    },
    {
      "resource_id": 798,
      "text": "Ni (twan’jepepachisye soni) mashetani, ŵaliose ŵakutaŵa (yakutaŵataŵa) ni ŵakutiŵila (m’mbwani kukusosa ngalekale)."
    },
    {
      "resource_id": 798,
      "text": "Sano ŵane ŵaliji ŵagamba kutaŵidwa m’maunyolo (ŵakunyosya malamusi gakwe)."
    },
    {
      "resource_id": 798,
      "text": "(Allah ŵansalile kuti): “Awu ni ntuka Wetu (watumpele), basi tolani (kumpa jwankunsaka) kapena umbatani, mwangali chiŵalanjilo.”"
    },
    {
      "resource_id": 798,
      "text": "Soni chisimu jwalakwe jukwete Kukwetu uchimbichimbi kwisa soni malo gambone nnope gakuujila (ku Mbepo)."
    },
    {
      "resource_id": 798,
      "text": "Soni munkumbuchilani kapolo Jwetu Ayyubu, ndema ja jwaŵilasile Ambujegwe (Allah ni jwatite): “Chisimu une jungwayiye shetani ni masausyo kwisa soni ipotesi.”"
    },
    {
      "resource_id": 798,
      "text": "(Allah ŵansalile kuti): “Putisyani lukongolo lwenu (petaka, tipakopoche mesi). Aga (mesi) gakoga gakusisima (basi jogani) nambo soni gakumwa (basi mwaani).”"
    },
    {
      "resource_id": 798,
      "text": "Ni twampele ŵapeŵasa ŵakwe ni ŵane ŵanti mpela ŵawowo soni, kuŵa ukoto wakuuma Kukwetu, ni chikumbusyo ku ŵaakwete lunda."
    },
    {
      "resource_id": 798,
      "text": "“Soni jigalani munkono mwenu katenje (ka tutela twaŵanaŵana) ni mwapute nako (ŵankwenu pa yangalumbana yaŵatesile), ni nkawesesya kulumbila kwenu.” Chisimu Uwwe twansimene jwalakwe kuti jwaliji jwakupilila. Kaje umbone nnope kapolo jwakwe! Chisimu jwalakwe jwaliji jwakuujilaujila (kwa Allah pakutenda toba)."
    },
    {
      "resource_id": 798,
      "text": "Soni mwakumbuchilani achikapolo Ŵetu Ibrahima, Isihaka ni Yaakubu achinsyene machili (gakwendechesya dini) ni kulola (kwaumanyilisi)."
    },
    {
      "resource_id": 798,
      "text": "Chisimu Uwwe twasagwile ŵanganyao pakwapa ndamo jambone ja kumbuchila Nyumba Jambesi (ja Akhera)."
    },
    {
      "resource_id": 798,
      "text": "Soni chisimu ŵanganyao Kukwetu ŵaliji ŵakusagulidwa soni ŵambone."
    },
    {
      "resource_id": 798,
      "text": "Soni munkumbuchilani Ismaila, Al-yasa‘a (Eliya) ni Dhul-Kifli (Yesaya), soni ŵosope ŵene ŵaliji mu ŵandu ŵambone."
    },
    {
      "resource_id": 798,
      "text": "Achi ni chikumbusyo. Sano chisimu ŵawoga (wakun’jogopa Allah) akwete kupata malo gakuujila gambone nnope."
    },
    {
      "resource_id": 798,
      "text": "Matimbe Gandamo, gatigakaŵe geugulidwe milango kwaugulila ŵanganyao."
    },
    {
      "resource_id": 798,
      "text": "Takaŵe ali ajegeme (mwakwegama) kwalakweko, achiŵilasyaga kwalakweko isogosi yejinji ni yakumwa."
    },
    {
      "resource_id": 798,
      "text": "Soni kukwao tikukaŵe kwana (achiŵammakwao) ŵakulola pejipi (ŵakwalola achalume ŵaope ŵangatenda meso mwamwamwa kwa achalume ŵane), ŵakulandana misingu."
    },
    {
      "resource_id": 798,
      "text": "Ayi ni yankupedwa chilanga ya Lisiku Lyachiŵalanjilo."
    },
    { "resource_id": 798, "text": "Chisimu ali ni lisiki Lyetu lyangamala." },
    {
      "resource_id": 798,
      "text": "Ayi (ichiŵa iyyo). Sano chisimu ŵakusumba mpika (pakunnyosya Allah) akwete kupata malo gakuujila gakusakala nnope."
    },
    {
      "resource_id": 798,
      "text": "Jahannama, takajijinjile. Basi kaje kusakala liuto lyagusama (lyalitandichile)."
    },
    {
      "resource_id": 798,
      "text": "Ayi (ichiŵa iyyo). Basi agapasye ŵanganyao galakwe - mesi gamasemule nnope ni uwowu."
    },
    {
      "resource_id": 798,
      "text": "Ni (ipotesi) yine yanti chisawu iyyiyi yamitundumitundu."
    },
    {
      "resource_id": 798,
      "text": "(Tachisalilidwa akukuyidwa pakuponyedwa kumoto pamo ni akukuya): “Awu ni nkutula waukwinjila pamo ni jenumanja (ku Moto).” (Akukuyidwa tachiti): “Ŵangali pakwichila pambone ŵanganyao. Chisimu ŵanganyao tapye Moto.”"
    },
    {
      "resource_id": 798,
      "text": "(Akukuya) tachiti: “Nambo jenumanja ni ŵankuŵajilwa ngakola pakwichila pambone, jenumanja ni ŵantutendekasyisye uwwe kupata ayi (ipotesiyi pakutusochelesya ku duniya), basi kaje kusakala malo gakutamilichika gakwe!”"
    },
    {
      "resource_id": 798,
      "text": "Ŵanganyao takajile: “Ambuje ŵetu! Ŵatutendekasyisye uwwe kupata yalakweyi, basi mwajonjechesyani ilagasyo yakaŵili m’Moto.”"
    },
    {
      "resource_id": 798,
      "text": "Ŵanganyao ni takajile: “Chipali chichi kukwetu, uli ngatukwaona achalume ŵatwaliji nkwaganichisya kuti ali mu ŵandu ŵakusakala (ligongo lyakunkuya Muhammadi ﷺ)?”"
    },
    {
      "resource_id": 798,
      "text": "“Ana twatesile chipongwe (ku duniya kutendaga ali ŵambone ŵakuŵajilwa kwinjila ku Mbepo), kapena gatekwakulusya meso (getu nambo tuli nao imo m’Moto muno)?”"
    },
    {
      "resource_id": 798,
      "text": "Chisimu ayi ni yakuona yakangana ŵandu ŵa ku Moto."
    },
    {
      "resource_id": 798,
      "text": "Jilani (mmwe Muhammadi ﷺ): “Chisimu une ni nkutetela pe, soni pangali nnungu jwine (jwakuŵajilwa kun’galagatila) ikaŵeje Allah Jumpepe, Jwamachili gangalimbana nago.”"
    },
    {
      "resource_id": 798,
      "text": "“M’mbuje jwa mawunde ni mataka ni yaili chilikati chakwe, Jwamachili gakupunda, Jwakululuka kusyene.”"
    },
    {
      "resource_id": 798,
      "text": "Jilani: “Aji (Qur’an) jiŵele abali jekulungwa nnope.”"
    },
    { "resource_id": 798, "text": "“Jankujitundumalila ŵanganyammwe.”" },
    {
      "resource_id": 798,
      "text": "“Nganingola umanyilisi wakwayana ni nkutula wakwinani (Achimalaika) ndema jawaliji nkukangana (pa yagumbidwa kwa Adam).”"
    },
    {
      "resource_id": 798,
      "text": "“Nganiyijuwulidwa kukwangu, ikaŵeje yanti une ni nkutetela jwakuonechela.”"
    },
    {
      "resource_id": 798,
      "text": "(Kumbuchilani) ndema jaŵaŵechete Ambuje ŵenu (Allah) kwa Achimalaika kuti: “Chisimu Une tingumbe mundu kuumila mwilongo.”"
    },
    {
      "resource_id": 798,
      "text": "“Sano patimale kunkolosya ni kumpepelela nsimu wakuuma Kukwangu, basi munsenjelemuchile pakunsujudila.”"
    },
    {
      "resource_id": 798,
      "text": "Basi ni ŵasujudu Achimalaika wosope ŵene nakamo."
    },
    {
      "resource_id": 798,
      "text": "Ikaŵeje Ibulisu, jwalikwesyisye ni jwaliji mwa makafili."
    },
    {
      "resource_id": 798,
      "text": "(Allah) jwatite: “E mmwe Ibulisu! Chichi chinnekasyisye kunsujudila ajula junan’gumbile ni Makono Gangu ganagaŵili? Ana n’dikwesyisye kapena n’di mwa ŵapenani kusyene?”"
    },
    {
      "resource_id": 798,
      "text": "Jwalakwe jwatite: “Une ni jwambone nnope kumpunda jwalakweju, mwangumbile une kuumila m’moto, ni mun'gumbile jwalakweju kuumila mwilongo."
    },
    {
      "resource_id": 798,
      "text": "(Allah) jwatite: “Basi kopokani mwalakwemo, mwanti chisimu mmwe (sano) n’di ŵakuŵinjidwa.”"
    },
    {
      "resource_id": 798,
      "text": "“Soni chisimu pachanya penu pana malweso Gangu mpaka Lisiku Lyamalipilo.”"
    },
    {
      "resource_id": 798,
      "text": "Jwalakwe jwatite: “Ambuje ŵangu! Mumbanitu lipesa (lyakuti ngawa) mpaka lisiku lyatachiukulidwa (m’malembe achiiumbe wosope).”"
    },
    {
      "resource_id": 798,
      "text": "(Allah) jwatite: “Basi chisimu mmwe n’di mwa akupedwa lipesa.”"
    },
    {
      "resource_id": 798,
      "text": "“Kwikanila lisiku lya ndema jakumanyika (jagombedwa lipenga lyandanda, pele ni patinchiwila).”"
    },
    {
      "resource_id": 798,
      "text": "Jwalakwe jwatite: “Ngugalumbila machili Genu gakupunda! Tinasokonesye kwene ŵanaose.”"
    },
    {
      "resource_id": 798,
      "text": "“Pangaŵaga achikapolo Ŵenu ŵakuswejesyedwa mwa ŵanganyao.”"
    },
    {
      "resource_id": 798,
      "text": "(Allah) jwatite: “Ngulumbila kusyene, soni yakuona nguŵecheta.”"
    },
    {
      "resource_id": 798,
      "text": "“Tingajigumbasye kwene Jahannama ni mmwe pamo ni ŵataachinkuuya mwa ŵanganyao wosope ŵene.”"
    },
    {
      "resource_id": 798,
      "text": "Jilani (mmwe Muhammadi ﷺ): “Ngangun’juga pa yalakweyi malipilo galigose, soni nganimba une mwa akulikanganichisya (kutenda yangaŵa nkuikombola).”"
    },
    {
      "resource_id": 798,
      "text": "“Nganijiŵatu aji (Qur’an) ikaŵeje chikumbusyo ku iwumbe yosope.”"
    },
    {
      "resource_id": 798,
      "text": "“Soni timmanyilile kwene (kalulila kwa) abali jakwe pangakaŵapa.”"
    }
  ],
  "meta": {
    "translation_name": "Abdul Hamid Silika",
    "author_name": "Abdul Hamid Silika",
    "filters": { "resource_id": 798, "chapter_number": "38" }
  }
}
