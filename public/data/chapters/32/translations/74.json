{
  "translations": [
    { "resource_id": 74, "text": "Алиф, Лом, Мим." },
    {
      "resource_id": 74,
      "text": "Нозил шудани ин китоб, ки дар он ҳеҷ шакке нест, аз ҷониби Парвардигори ҷаҳониён аст."
    },
    {
      "resource_id": 74,
      "text": "Оё мегӯянд: «(Қуръонро) худаш бофтааст?» На, суханест барҳақ аз ҷониби Парвардигорат, то мардумеро, ки пеш аз ту бимдиҳандае надоштаанд, тарсонӣ. Шояд ба роҳи ҳидоят раванд."
    },
    {
      "resource_id": 74,
      "text": "Худост, ки осмонҳову заминро ва он чӣ миёни онҳост, дар шаш рӯз биёфарид ва он гоҳ ба арш пардохт. Шуморо ҷуз Ӯ корсозу шафеъе нест. Оё панд намегиред?"
    },
    {
      "resource_id": 74,
      "text": "Корро аз осмон то замин сомон медиҳад. Сипас дар рӯзе, ки, миқдори он ҳазор сол аст, чунон ки мешуморед, ба сӯи Ӯ боло меравед."
    },
    {
      "resource_id": 74,
      "text": "Ӯст, ки донои ниҳону ошкор аст. Пирӯзманду меҳрубон аст."
    },
    {
      "resource_id": 74,
      "text": "Он кӣ ҳар чиро офарид, ба некӯтарин ваҷҳ офарид ва хилқати офаридани инсонро аз гил оғоз кард."
    },
    {
      "resource_id": 74,
      "text": "Сипас насли ӯро аз усораи (шираи) обе беқадр падид овард."
    },
    {
      "resource_id": 74,
      "text": "Он гоҳ, аъзои ӯ рост кард ва аз рӯҳи худ дар он бидамид. Ва бароятон гӯшу чашмҳо ва дилҳо офарид. Чӣ андак шукр мегӯед!"
    },
    {
      "resource_id": 74,
      "text": "Ва гуфтанд: «Оё вақте ки дар замин нопадид шавем, офариниши тозае хоҳем ёфт?» Оре, онҳо ба дидор бо Парвардигорашон имон надоранд!"
    },
    {
      "resource_id": 74,
      "text": "Бигӯ: «Фариштаи марг, ки муваккал (гумошта) бар шумост, шуморо мемиронад. Сипас ба сӯи Парвардигоратон бозгардонида мешавед»."
    },
    {
      "resource_id": 74,
      "text": "Туро ибрат аст, он гоҳ ки гунаҳкоронро дар назди Парвардигорашон сарафканда бинӣ. Гӯянд: «Эй Парвардигори мо, дидем ва шунидем. Акнун моро бозгардон то коре шоиста кунем, ки инак ба яқин расидаем»."
    },
    {
      "resource_id": 74,
      "text": "Агар мехостем, ҳидояти ҳар касро ба ӯ ато мекардем, вале ваъдаи Ман, ки ҷаҳаннамро аз ҳаман ҷинниёну одамиён пур мекунам, ҳақ аст."
    },
    {
      "resource_id": 74,
      "text": "Ба ҷазои он, ки дидори чунин рӯзеро фаромӯш карда будед, акнун бичашед. Мо низ шуморо аз ёд бурдаем. Ба сазои корҳое, ки мекардаед, азоби ҷовидро бичашед!"
    },
    {
      "resource_id": 74,
      "text": "Танҳо касоне ба оёти Мо имон овардаанд, ки чун оёти Моро бишнаванд, ба саҷда бияфтанд ва Парвардигорашонро ба покӣ биситоянд ва саркашӣ накунанд (Сачда)."
    },
    {
      "resource_id": 74,
      "text": "Аз бистари хоб паҳлӯ тиҳӣ (бедорхобӣ) мекунанд, Парвардигорашонро бо биму умед илтиҷо мекунанд ва аз он чӣ ба онҳо додаем, садақа мекунанд."
    },
    {
      "resource_id": 74,
      "text": "Ва ҳеҷ кас аз он мукофоте аз хушиву хурсандӣ хабар надорад, ки ба музди корҳои кардааш, барояш пинҳон карда шудааст."
    },
    {
      "resource_id": 74,
      "text": "Оё он кас, ки имон оварда, мопанди кассет, ки фисқ меварзад? На, баробар нестанд!"
    },
    {
      "resource_id": 74,
      "text": "Аммо онон, ки имон овардаанд ва корҳои шоиста кардаанд, ба ҷазои неки амалҳое, ки макардаанд, манзилгоҳе дар боғҳои биҳишт хоҳанд ёфт."
    },
    {
      "resource_id": 74,
      "text": "Ва аммо фосиқон, манзилгоҳашон оташ аст. Ҳар гоҳ ки бихоҳанд аз он берун оянд, бори дигар онҳоро ба даруни оташ бозгардонанд ва бигӯяндашон: «Бичашед азоби оташеро, ки дурӯғаш мепиндоштед!»"
    },
    {
      "resource_id": 74,
      "text": "Ва азоби дунёро пеш аз он азоби бузургтар ба онҳо бичашонем, шояд, ки бозгарданд!"
    },
    {
      "resource_id": 74,
      "text": "Кист ситамкортар аз он касе, ки ӯро ба оёти Парвардигораш панд диҳанд, вале рӯй гардонад? Мо аз гунаҳкорон интиқом мегирем!"
    },
    {
      "resource_id": 74,
      "text": "Ҳақиқатан ба Мӯсо китоб додем. Аз дидори ӯ дар шубҳа мабош. Ва онро роҳнамои банӣ-Исроил қарор додем."
    },
    {
      "resource_id": 74,
      "text": "Аз миёни он қавм пешвоёне падид овардем, ки чун сабр пеша карданд ва ба оёти Мо яқин доштанд, ба фармоии Мо мардумро ҳидоят мекарданд."
    },
    {
      "resource_id": 74,
      "text": "Албатта Парвардигори ту дар рӯзи қиёмат дар он чӣ ихтилоф мекарданд, миёнашон довари хоҳад кард."
    },
    {
      "resource_id": 74,
      "text": "Оё он ҳама мардумеро, ки пеш аз онҳо ҳалок кардем ва акнун инҳо дар хонаҳояшон роҳ мераванд, сабаби ҳидояташон нашуд? Дар ин ибратҳост, чаро намешунаванд?"
    },
    {
      "resource_id": 74,
      "text": "Оё намебинанд, ки обро ба замини хушку бегиёҳ равона месозем, то киштзорҳо бирӯёнем ва чорпоён ва худашон аз он бихӯранд? Чаро намебинанд?"
    },
    {
      "resource_id": 74,
      "text": "Мегӯянд: «Агар рост мегӯед, пирӯзӣ чӣ вақт хоҳад буд?»"
    },
    {
      "resource_id": 74,
      "text": "Бигӯ: «Дар рӯзи пирӯзӣ, имон овардани кофирон фоидаашон надиҳад ва мӯҳлаташон надиҳад»."
    },
    {
      "resource_id": 74,
      "text": "Пас аз онҳо рӯй гардон ва мунтазир бош, ки онҳо низ дар интизоранд."
    }
  ],
  "meta": {
    "translation_name": "Tajik",
    "author_name": "AbdolMohammad Ayati",
    "filters": { "resource_id": 74, "chapter_number": "32" }
  }
}
