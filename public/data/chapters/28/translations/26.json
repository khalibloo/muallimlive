{
  "translations": [
    { "resource_id": 26, "text": "Tá sín mím!" },
    { "resource_id": 26, "text": "Toto jsou znamení Písma zjevného." },
    {
      "resource_id": 26,
      "text": "Sdělíme ti část zvěsti o Mojžíšovi a Faraónovi podle pravdy pro poučení lidu věřícího."
    },
    {
      "resource_id": 26,
      "text": "Faraón se v zemi povyšoval a učinil z jejích obyvatel strany rozličné, přičemž jednu skupinu z nich utiskoval a zabíjel syny jejich a nechával jen ženy jejich naživu. A byl jedním z těch, kdož pohoršení šířili."
    },
    {
      "resource_id": 26,
      "text": "A chtěli jsme zahrnout přízní Svou ty, kdož poníženi byli v zemi, abychom je příkladem i dědici učinili"
    },
    {
      "resource_id": 26,
      "text": "a upevnili je na zemi a ukázali tak Faraónovi a Hámánovi i vojskům jejich to, čeho se od nich obávali."
    },
    {
      "resource_id": 26,
      "text": "A vnukli jsme Mojžíšově matce: \"Koj ho, a budeš-li mít o něj strach, vhoď jej do řeky. A neboj se a nermuť se, neboť My ti jej vrátíme a jednoho z poslů Svých z něho učiníme.\""
    },
    {
      "resource_id": 26,
      "text": "A přijal jej rod Faraónův, aby se stal pro ně nepřítelem a příčinou zármutku, vždyť Faraón, Hamán i vojska jejich hříšníky byli."
    },
    {
      "resource_id": 26,
      "text": "I řekla žena Faraónova: \"Toto dítě bude ochlazením oka mého i tvého. Nezabíjej je, možná že nám ku prospěchu bude anebo si je vezmeme za syna vlastního.\" A oni nic netušili."
    },
    {
      "resource_id": 26,
      "text": "Příštího jitra bylo srdce matky Mojžíšovy prázdné a málem by jej byla prozradila, kdybychom nebyli posílili srdce její tak, aby byla jednou z věřících."
    },
    {
      "resource_id": 26,
      "text": "A řekla sestře jeho: \"Sleduj jej!\" A pozorovala jej ze strany, aniž lidé něco tušili."
    },
    {
      "resource_id": 26,
      "text": "A zakázali jsme mu již předtím prsa kojných cizích. I řekla Mojžíšova sestra: \"Mám vám ukázat rodinu jednu, jež by si jej pro vás na starost vzala a laskavě s ním zacházela?\""
    },
    {
      "resource_id": 26,
      "text": "A takto jsme jej vrátili matce jeho, aby oko její se ochladilo a aby se nermoutila a aby poznala, že slib Boží je pravdivý - avšak většina lidí to neví."
    },
    {
      "resource_id": 26,
      "text": "Když pak Mojžíš dosáhl dospělosti a zralosti, dali jsme mu moudrost a vědění. A takto My odměňujeme ty, kdož dobré konají."
    },
    {
      "resource_id": 26,
      "text": "I vešel Mojžíš jednou do města ve chvíli, kdy obyvatelé to nepozorovali, a nalezl v něm dva muže, kteří spolu bojovali; jeden z nich patřil k jeho straně, zatímco druhý byl z jeho nepřátel. A ten, jenž patřil k jeho straně, požádal Mojžíše o pomoc proti nepříteli svému. I udeřil jej Mojžíš a ukončil život jeho; pak zvolal: \"Toto je dílo satanovo, jenž nepřítelem je i svůdcem zjevným!\""
    },
    {
      "resource_id": 26,
      "text": "A pokračoval: \"Pane můj, sám sobě jsem ukřivdil, odpusť mi!\" A odpustil mu, vždyť On věru je odpouštějící, slitovný."
    },
    {
      "resource_id": 26,
      "text": "A řekl dále: \"Pane můj, pro dobrodiní, jímž jsi mne zahrnul, nebudu již nikdy hříšníků pomocníkem!\""
    },
    {
      "resource_id": 26,
      "text": "A nazítří se zdržoval ve městě pln strachu a ve střehu. A hle, ten, jemuž včera přispěchal na pomoc, opět na něj volal. I řekl Mojžíš: \"Tys věru zjevným rozkolníkem!\""
    },
    {
      "resource_id": 26,
      "text": "Když pak chtěl napadnout toho, jenž oběma byl nepřítelem, ten zvolal: \"Mojžíši, chceš mne zabít, tak jako jsi zabil včera onoho člověka? Ty zřejmě chceš být jen násilníkem v této zemi a nechceš být vůbec jedním z těch, kdož o nápravu usilují?\""
    },
    {
      "resource_id": 26,
      "text": "Tu přiběhl muž nějaký z druhého konce města a zvolal: \"Mojžíši, rada velmožů se radí o tobě, aby tě zabili. Odejdi, neb já jsem ti rádcem dobrým!\""
    },
    {
      "resource_id": 26,
      "text": "I odešel z města pln strachu a ve střehu a řekl: \"Pane můj, zachraň mne před tímto lidem nespravedlivým!\""
    },
    {
      "resource_id": 26,
      "text": "A když pak se vydal směrem k Madjanu, hovořil: \"Snad mne Pán můj povede cestou přímou.\""
    },
    {
      "resource_id": 26,
      "text": "Když dospěl k napajedlu v zemi Madjan, nalezl u něho skupinu lidí stáda napájející a nalezl vedle nich dvě ženy, jež držely se stranou; i zeptal se jich: \"Co je s vámi?\" Odpověděly: \"Nemůžeme napojit, dokud neodejdou tihle pastýři, a otec náš je stařec věku vysokého.\""
    },
    {
      "resource_id": 26,
      "text": "I napojil Mojžíš pro ně stádo jejich, potom se uchýlil do stínu a pravil: \"Pane můj, jsem potřebný toho dobrodiní, které mi sešleš.\""
    },
    {
      "resource_id": 26,
      "text": "A přišla k němu jedna z těch žen, kráčejíc stydlivě, a řekla: \"Otec můj tě zve, aby mzdou tě odměnil za to, žes pro nás napojil stádo.\" Když Mojžíš k němu přišel a vyprávěl mu příběh svůj, řekl tento: \"Neboj se, vždyť ses zachránil před lidem nespravedlivým.\""
    },
    {
      "resource_id": 26,
      "text": "Jedna z žen řekla: \"Otče můj, najmi jej jako pastýře, neboť nemůžeš najmout lepšího než tohoto muže silného a spolehlivého.\""
    },
    {
      "resource_id": 26,
      "text": "A pravil: \"Přeji si, aby ses oženil s jednou z těchto dvou dcer mých s tím, že budeš u mne sloužit za mzdu po osm let.A chceš-li dokončit deset let, záleží jen na tobě. Nechci ti to nikterak ztížit a shledáš - bude-li Bůh chtít - že jsem z bezúhonných.\""
    },
    {
      "resource_id": 26,
      "text": "I řekl Mojžíš: \"Dohodnuto je mezi mnou a tebou. A ať se rozhodnu pro kteroukoliv z těchto dvou lhůt, nechť na mne není činěn žádný nátlak. A Bůh je ručitelem toho, co říkáme.\""
    },
    {
      "resource_id": 26,
      "text": "A když Mojžíš dovršil lhůtu svou a odcestoval se svou rodinou, postřehl na úbočí hory Sinaje oheň jakýsi a pravil rodině své: \"Zastavte se, postřehl jsem oheň a možná že vám o něm přinesu zprávu anebo nějaký oharek hořící, snad se ohřejete.\""
    },
    {
      "resource_id": 26,
      "text": "Když k němu přišel, bylo naň zavoláno z pravé strany údolí, z křoví na pláni požehnané: \"Mojžíši, to jsem věru Já, Bůh, Pán lidstva veškerého;"
    },
    {
      "resource_id": 26,
      "text": "hoď hůl svou!\" Když Mojžíš spatřil, že hůl se svíjí jako had, otočil se zády a již se neobrátil. \"Mojžíši, přistup blíže a neboj se, neboť jsi z těch, kdož jsou v bezpečí!"
    },
    {
      "resource_id": 26,
      "text": "Vlož ruku svou do záňadří a ona vyjde ven bílá, bez poškození. A přitiskni k sobě křídlo své beze strachu. Toto jsou dva důkazy od Pána tvého pro Faraóna a velmože jeho. A jsou to věru lidé hanební.\""
    },
    {
      "resource_id": 26,
      "text": "Odpověděl: \"Pane můj, já zabil jsem jednoho jejich člověka a bojím se, že mne zabijí."
    },
    {
      "resource_id": 26,
      "text": "Bratr můj Árón má jazyk výmluvnější než já, pošli jej se mnou jako oporu, aby potvrdil mou pravdomluvnost, neboť se obávám, že mne za lháře prohlásí.\""
    },
    {
      "resource_id": 26,
      "text": "Pravil Bůh: \"Posílíme rámě tvé bratrem tvým a dáme vám oběma Své zplnomocnění a oni na vás nedosáhnou díky Našim znamením. A budete vy oba i ti, kdož následovat vás budou, vítězi.\""
    },
    {
      "resource_id": 26,
      "text": "A když k nim Mojžíš přišel se zřetelnými znameními Našimi, zvolali: \"Tohle není nic jiného než kouzlo vymyšlené. A neslyšeli jsme o tom nic od otců našich dávných.\""
    },
    {
      "resource_id": 26,
      "text": "Mojžíš pravil: \"Pán můj zná nejlépe toho, kdo přišel s vedením od Něho pocházejícím, a toho, pro něhož je určeno obývání příbytku věčného. A věru nebudou blažení ti, kdož jsou nespravedliví.\""
    },
    {
      "resource_id": 26,
      "text": "I řekl Faraón: \"Velmoži, nevím o tom, že byste měli nějaké božstvo kromě mne. Hámáne, dej pro mne vypálit z hlíny cihly a postav mi věž, možná že vystoupím až k božstvu Mojžíšovu, neboť věru jej za lháře pokládám.\""
    },
    {
      "resource_id": 26,
      "text": "A byl naplněn on i vojska jeho domýšlivostí na zemi neoprávněně a domnívali se, že nikdy nebudou navráceni k Nám."
    },
    {
      "resource_id": 26,
      "text": "A uchvátili jsme jej i vojska jeho a svrhli jsme je do hlubin moře. Pohleď jen, jaký byl konec těch, kdož byli nespravedliví."
    },
    {
      "resource_id": 26,
      "text": "A učinili jsme z nich vůdce zvoucí do ohně pekelného a nedostane se jim pomoci v den zmrtvýchvstání."
    },
    {
      "resource_id": 26,
      "text": "A způsobili jsme, aby je v životě pozemském pronásledovalo prokletí a v den zmrtvýchvstání budou mezi opovrženými."
    },
    {
      "resource_id": 26,
      "text": "A darovali jsme Mojžíšovi Písmo poté, co předchozí pokolení jsme zahubili, jako důkazy viditelné pro lidi i jako vedení a milosrdenství - snad se vzpamatují."
    },
    {
      "resource_id": 26,
      "text": "Tys nebyl přítomen na západním úbočí Sinaje, když rozkaz jsme Mojžíšovi vydali; a nebyls jedním ze svědků toho."
    },
    {
      "resource_id": 26,
      "text": "Dali jsme však vzejít mnoha pokolením, jichž životy jsme dlouhými učinili. A také jsi nesídlil mezi obyvateli Madjanu přednášeje jim Naše znamení, My však jsme posly k nim vyslali."
    },
    {
      "resource_id": 26,
      "text": "A nebyls ani na úbočí hory Sinaje, když Mojžíše jsme volali, nýbrž byls vyslán jako milosrdenství od Pána svého, abys varoval lid, k němuž až dosud nepřišel varovatel žádný - snad se vzpamatují -"
    },
    {
      "resource_id": 26,
      "text": "a aby, kdyby je postihla pohroma nějaká za to, co ruce jejich předtím konaly, neříkali: \"Pane náš, proč jsi k nám neposlal nějakého posla, abychom znamení Tvá následovat mohli a abychom byli z věřících.\""
    },
    {
      "resource_id": 26,
      "text": "Však když pravda od Nás k nim přišla, řekli: \"Kdyby mu tak bylo dáno něco podobného tomu, co bylo dáno Mojžíšovi!\" Což však neodmítli to, čeho se předtím dostalo Mojžíšovi? A řekli dále: \"Tihle dva jsou jen kouzelníci vzájemně se podporující!\" a dodali: \"My nevěříme ničemu z toho všeho!\""
    },
    {
      "resource_id": 26,
      "text": "Odpověz: \"Přineste tedy Písmo od Boha pocházející, které by bylo lepším vedením než obě tato Písma, a budu je následovat, jste-li pravdomluvní.\""
    },
    {
      "resource_id": 26,
      "text": "Jestliže ti neodpovědí, tedy věz, že jen vášně své následují. A kdo více bloudí než ten, kdo za vášní svou jde místo za vedením od Boha? Neboť Bůh věru nepovede lid nespravedlivý."
    },
    {
      "resource_id": 26,
      "text": "A přece jsme k nim dali dospět slovu Svému - snad se vzpamatují."
    },
    {
      "resource_id": 26,
      "text": "Ti, kterým jsme již předtím dali Písmo, věří v ně,"
    },
    {
      "resource_id": 26,
      "text": "a když je jim přednášeno, hovoří: \"Uvěřili jsme v ně, neboť je to pravda od Pána našeho pocházející. A věru jsme byli již předtím odevzdáni do vůle Páně.\""
    },
    {
      "resource_id": 26,
      "text": "Těmto dostane se odměny dvojnásobné za to, že trpěliví byli a zlé dobrým opláceli a rozdávali z toho, co jsme jim uštědřili."
    },
    {
      "resource_id": 26,
      "text": "A když tlachání plané slyší, odvracejí se od něho a říkají: \"Nám skutky naše a vám skutky vaše patří! Mír s vámi, ale my nepotřebujeme pošetilé!\""
    },
    {
      "resource_id": 26,
      "text": "Nemůžeš vést ty, které bys rád vedl, avšak Bůh, ten vede, koho chce. A On dobře zná ty, kdož správně jsou vedeni."
    },
    {
      "resource_id": 26,
      "text": "Říkají: \"Jestliže spolu s tebou budeme následovat správné vedení, ze země své budeme vytrženi.\" Cožpak jsme je pevně neusadili v okrsku posvátném a bezpečném, do něhož dováženy jsou plodiny všech druhů jako obživa od Nás pocházející? Ale většina z nich to neví."
    },
    {
      "resource_id": 26,
      "text": "Kolik jsme již zahubili měst, jež svým životem se honosila! Hle, toto jsou příbytky jejich, které po nich obýval jen počet nepatrný z lidí a My dědici toho jsme se stali."
    },
    {
      "resource_id": 26,
      "text": "Pán tvůj nezničil tato města dříve, než poslal do stolice jejich posla nějakého, jenž by jim znamení Naše přednesl, a nezahubili jsme města žádná, leda když obyvatelé jejich nespravedliví byli."
    },
    {
      "resource_id": 26,
      "text": "Vše to, co bylo dáno vám, je pouze užíváním života pozemského a jeho ozdobou; zatímco to, co u Boha je, lepší a trvalejší bude. Což nebudete rozumní?"
    },
    {
      "resource_id": 26,
      "text": "Je ten, jemuž jsme přislíbili slib překrásný, s nímž vskutku se setká, roven tomu, komu jsme darovali krátké užívání života pozemského a jenž mezi předvedenými bude v den zmrtvýchvstání?"
    },
    {
      "resource_id": 26,
      "text": "V ten den Bůh je zavolá a řekne: \"Kde jsou ti, o nichž jste tvrdili, že jsou společníky Mými?\""
    },
    {
      "resource_id": 26,
      "text": "A odpoví pak ti, nad nimiž se slovo uskutečnilo: \"Pane náš, toto jsou ti, které jsme do bludu uvedli. A uvrhli jsme je do bludu, stejně jako jsme my byli svedeni. My se jich před Tebou zříkáme a oni nás vůbec neuctívali.\""
    },
    {
      "resource_id": 26,
      "text": "A bude jim řečeno: \"Nyní se modlete ke společníkům svým!\" A budou je vzývat, ale nebudou vyslyšeni, a až spatří trest, litovat budou, že po správné cestě se neubírali."
    },
    {
      "resource_id": 26,
      "text": "V ten den Bůh je zavolá a řekne: \"Co jste poslům Mým odpovídali?\""
    },
    {
      "resource_id": 26,
      "text": "A zahalí se pro ně v ten den příběhy temnotou a nebudou se na ně vzájemně vyptávat."
    },
    {
      "resource_id": 26,
      "text": "A co týká se toho, jenž pokání činil, uvěřil a zbožné skutky konal, ten snad bude mezi blaženými."
    },
    {
      "resource_id": 26,
      "text": "Pán tvůj tvoří, cokoli chce, a volí, zatímco pro ně volba není. Sláva Bohu! On vznešenější je než to, co k Němu přidružují."
    },
    {
      "resource_id": 26,
      "text": "Pán tvůj dobře ví, co hrudi jejich skrývají, i to, co najevo dávají."
    },
    {
      "resource_id": 26,
      "text": "On je Bůh a není božstva kromě Něho, Jemu náleží chvála na tomto i onom světě a Jemu přísluší rozhodnutí a k Němu budete navráceni."
    },
    {
      "resource_id": 26,
      "text": "Rci: \"Co si myslíte? Kdyby Bůh učinil nad vámi noc nepřetržitou až do dne zmrtvýchvstání, které božstvo kromě Boha by vám mohlo dát světlo denní? Což vůbec neslyšíte?\""
    },
    {
      "resource_id": 26,
      "text": "Rci: \"Co si myslíte? Kdyby Bůh učinil nad vámi den nepřetržitým až do dne zmrtvýchvstání, které božstvo kromě Boha by vám mohlo dát noc, abyste v ní mohli odpočívat? Cožpak vůbec nevidíte?"
    },
    {
      "resource_id": 26,
      "text": "A On v milosrdenství Svém učinil pro vás noc i den, abyste si během noci odpočali a abyste během dne usilovali o část z dobrodiní Jeho - snad budete vděční!\""
    },
    {
      "resource_id": 26,
      "text": ". . . A v ten den Bůh je zavolá a zeptá se: \"Kde jsou ti, o nichž jste tvrdili, že jsou společníky Mými?\""
    },
    {
      "resource_id": 26,
      "text": "A vyvedeme z národa každého svědka a řekneme: \"Předveďte důkaz svůj!\" A pak poznají, že pravda jen Bohu náleží, a to, co si lživě vymyslili, je opustí."
    },
    {
      "resource_id": 26,
      "text": "Qárún byl jedním z lidu Mojžíšova, avšak vzpurně jednal s nimi, neboť jsme mu tolik pokladů dali, že klíče jeho těžké byly i pro houf lidí plných síly. A hle, pravil mu lid jeho: \"Nejásej příliš, neboť Bůh nemá rád ty, kdož příliš jásají!"
    },
    {
      "resource_id": 26,
      "text": "Spíše usiluj pomocí toho, co ti Bůh daroval, o dosažení příbytku posledního! Nezapomínej na úděl svůj v životě pozemském a čiň dobré tak, jak Bůh učinil dobré tobě! A neusiluj o pohoršení na zemi, vždyť Bůh nemá rád ty, kdož pohoršení šíří!\""
    },
    {
      "resource_id": 26,
      "text": "Odpověděl: \"Všeho toho se mi dostalo jen díky vědění mému vlastnímu!\" Což nevěděl, že Bůh zahubil již před ním celá pokolení, jež mocnější byla než on silou a mohutnější bohatstvím? Ale hříšníci nebudou dotazováni na viny své!"
    },
    {
      "resource_id": 26,
      "text": "A vyšel k lidu svému s ozdobami svými; ti, kdož toužili po radovánkách života pozemského, zvolali: \"Kéž bychom měli něco podobného tomu, čeho dostalo se Qárúnovi, neb on věru vlastníkem je blahobytu nesmírného!\""
    },
    {
      "resource_id": 26,
      "text": "Naopak ti, jimž bylo dáno vědění, řekli: \"Běda vám, odměna Boží je lepší pro toho, kdo uvěřil a zbožné skutky konal, však setkají se s ní toliko trpěliví.\""
    },
    {
      "resource_id": 26,
      "text": "A dali jsme pohltit zemí Qárúna i jeho dům a neměl družiny, jež by mu byla pomohla kromě Boha, a nebyl z těch, jimž pomoc by byla poskytnuta."
    },
    {
      "resource_id": 26,
      "text": "A nazítří zrána ti, kdož včera ještě toužili na jeho místě být, zvolali: \"Zdá se, že Bůh věru hojně uštědřuje obživu i odměřuje ji tomu ze služebníků Svých, komu chce. Kdyby nám byl Bůh neposkytl milost Svou, věru by nás byl dal pohltit zemí. Zdá se, že nevěřící vskutku nebudou blažení!\""
    },
    {
      "resource_id": 26,
      "text": "A toto je příbytek poslední. My připravíme jej těm, kdož zpupní nechtěli být na zemi a pohoršení nešířili - a věru dobrý bude konec bohabojných."
    },
    {
      "resource_id": 26,
      "text": "Kdo přijde s dobrými skutky, tomu dostane se ještě lepšího než ony, ale kdo přijde se špatnými . . . tedy budou odměněni ti, kdož zlé skutky páchali, jedině podle toho, co dělali."
    },
    {
      "resource_id": 26,
      "text": "Ten, kdo ti uložil Korán, navrátí tě do místa schůzky poslední. Rci: \"Pán můj nejlépe zná toho, kdo přinesl správné vedení, i toho, kdo v zjevném je bloudění.\""
    },
    {
      "resource_id": 26,
      "text": "Ty sám jsi nedoufal, že ti bude dáno toto Písmo; a je to jen z milosrdenství Pána tvého, nebuď tedy pomocníkem nevěřících!"
    },
    {
      "resource_id": 26,
      "text": "Nechť tě oni neodvrátí od znamení Božích poté, když již ti byla seslána! Vyzývej lidi k Pánu svému a nebuď jedním z modloslužebníků!"
    },
    {
      "resource_id": 26,
      "text": "Nevzývej spolu s Bohem žádné božstvo jiné, vždyť není božstva kromě Něho! A zahyne všechno kromě tváře Jeho - a Jemu náleží rozhodnutí a k Němu budete navráceni."
    }
  ],
  "meta": {
    "translation_name": "Czech",
    "author_name": "Czech",
    "filters": { "resource_id": 26, "chapter_number": "28" }
  }
}
