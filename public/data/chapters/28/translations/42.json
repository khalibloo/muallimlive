{
  "translations": [
    { "resource_id": 42, "text": "Ta. Sin . Mim." },
    { "resource_id": 42, "text": "To są znaki Księgi jasnej." },
    {
      "resource_id": 42,
      "text": "Przytoczymy ci opowiadanie o Faraonie i Mojżeszu, zgodnie z prawdą, dla ludzi, którzy wierzą."
    },
    {
      "resource_id": 42,
      "text": "Zaprawdę, Faraon był wyniosły na ziemi i uczynił z jej mieszkańców grupy, starając się osłabić jedną grupę spośród nich; on zabijał ich synów, a pozostawiał przy życiu ich kobiety. Zaprawdę, on był wśród tych, którzy szerzą zgorszenie!"
    },
    {
      "resource_id": 42,
      "text": "My chcieliśmy okazać dobroć tym, którzy zostali poniżeni na ziemi, i uczynić ich irmanami, i uczynić ich dziedzicami;"
    },
    {
      "resource_id": 42,
      "text": "Umocnić ich na ziemi i pokazać Faraonowi i Hamanowi oraz ich wojskom to, czego się od nich obawiali."
    },
    {
      "resource_id": 42,
      "text": "I objawiliśmy matce Mojżesza: \"Karm go piersią, a kiedy się będziesz obawiać o niego, to wrzuć go w morze! Nie obawiaj się i nie smuć! My go tobie zwrócimy i uczynimy go jednym z posłańców.\""
    },
    {
      "resource_id": 42,
      "text": "I zabrała go rodzina Faraona, by był dla nich wrogiem i przyczyną smutku. Zaprawdę, Faraon i Haman, i ich wojska - byli grzesznikami!"
    },
    {
      "resource_id": 42,
      "text": "I powiedziała żona Faraona: \"On będzie radością oczu dla mnie i dla ciebie! Nie zabijajcie go! Być może, on będzie dla nas pożyteczny, albo weźmiemy go za syna.\" Oni nie przeczuwali niczego."
    },
    {
      "resource_id": 42,
      "text": "Nazajutrz serce matki Mojżesza stało się puste; i była gotowa ujawnić to, jeślibyśmy nie wzmocnili jej serca, tak aby była wśród wierzących."
    },
    {
      "resource_id": 42,
      "text": "Ona powiedziała do jego siostry: \"Idź za nim!\" Ta zaś spoglądała za nim z boku, tak że oni nie zauważyli."
    },
    {
      "resource_id": 42,
      "text": "I na początku zakazaliśmy mu piersi mamek, tak więc ona powiedziała: \"Czy mogę wam wskazać pewną rodzinę, która w waszym imieniu zatroszczy się o niego i będzie jemu przyjaźnie oddana?\""
    },
    {
      "resource_id": 42,
      "text": "W ten sposób oddaliśmy go jego matce, ażeby doznało ochłody jej oko i aby się nie smuciła, aby wiedziała, że obietnica Boga jest prawdą. Lecz większość z nich nie wie."
    },
    {
      "resource_id": 42,
      "text": "A kiedy on osiągnął dojrzałość i harmonijny rozwój, daliśmy mu mądrość i wiedzę. Tak My wynagradzamy czyniących dobro!"
    },
    {
      "resource_id": 42,
      "text": "I wszedł on do miasta, nie zauważony przez jego mieszkańców, i znalazł tam dwóch ludzi, którzy ze sobą walczyli: jeden był z jego stronników, a drugi z jego wrogów. I ten, który był jego stronnikiem, poprosił Mojżesza o pomoc przeciw temu, który był z jego wrogów. Mojżesz zadał mu cios pięścią i skończył z nim. I powiedział: \"To jest działanie szatana; on jest, zaprawdę, wrogiem jawnym, sprowadzającym z drogi!\""
    },
    {
      "resource_id": 42,
      "text": "I powiedział: \"Panie mój ! Wyrządziłem niesprawiedliwość swojej własnej duszy. Przebacz mi!\" I przebaczył mu. Zaprawdę, On jest Przebaczający, Litościwy!"
    },
    {
      "resource_id": 42,
      "text": "I powiedział: \"Panie mój ! Przez dobrodziejstwa, jakimi mnie obsypałeś, ja nigdy nie będę pomocnikiem grzeszników."
    },
    {
      "resource_id": 42,
      "text": "I nazajutrz znalazł się w mieście, niespokojny i mający się na baczności. I oto ten, który wczoraj prosił go o pomoc, głośno go przywoływał. Mojżesz mu powiedział: \"Zaprawdę, ty jesteś jawnym podżegaczem.\""
    },
    {
      "resource_id": 42,
      "text": "Lecz kiedy chciał napaść na tego, który był wrogiem ich obydwu, ten mu powiedział: \"O Mojżeszu! Czy ty mnie chcesz zabić, tak jak zabiłeś wczoraj człowieka? Czy ty chcesz być tylko tyranem na ziemi i nie chcesz być wśród tych, którzy przygotowują pomyślność?\""
    },
    {
      "resource_id": 42,
      "text": "Naraz przybył pewien człowiek z najdalszego krańca miasta, biegnąc pośpiesznie, i powiedział: \"O Mojżeszu! Starszyzna naradza się przeciwko tobie, aby cię zabić. Uchodź więc! Ja jestem dla ciebie dobrym doradcą.\""
    },
    {
      "resource_id": 42,
      "text": "I Mojżesz wyszedł z miasta, niespokojny i mający się na baczności. Powiedział: \"Panie mój ! Wybaw mnie od tego ludu niesprawiedliwych!\""
    },
    {
      "resource_id": 42,
      "text": "A kiedy się skierował w stronę Madian, powiedział: \"Być może, mój Pan poprowadzi mnie na drogę równą!\""
    },
    {
      "resource_id": 42,
      "text": "A kiedy przybył do wody Madian, znalazł tam grupę ludzi u wodopoju. I znalazł tam również dwie kobiety, które trzymały się na stronie. Powiedział: \"Co z wami jest?\" Powiedziały: \"Nie możemy dojść do wodopoju, dopóki nie odejdą pasterze, a nasz ojciec jest bardzo stary.\""
    },
    {
      "resource_id": 42,
      "text": "Wtedy on napoił ich trzodę; następnie skierował się do cienia i powiedział: \"panie mój ! Ja potrzebuję jakiegoś dobra, które Ty mógłbyś zesłać dla mnie.\""
    },
    {
      "resource_id": 42,
      "text": "I zbliżyła się do niego jedna z nich, idąc nieśmiało, i powiedziała: \"Ojciec mój zaprasza ciebie, aby ci zapłacić ` za to, że napoiłeś naszą trzodę.\" A kiedy Mojżesz przyszedł do niego i opowiedział mu swoją historię, tamten powiedział: \"Nie bój się! Wyratowałeś się od ludu niesprawiedliwych.\""
    },
    {
      "resource_id": 42,
      "text": "Jedna z nich powiedziała: \"Ojcze mój! Weź go na służbę! Przecież on jest najlepszym człowiekiem, jakiego ty możesz wynająć - silny, godny zaufania.\""
    },
    {
      "resource_id": 42,
      "text": "Powiedział: \"Ja chcę ci dać za żonę jedną z moich córek, pod warunkiem że zostaniesz u mnie na służbie przez osiem lat. A gdybyś chciał pobyć dziesięć lat, to zależeć będzie tylko od twojej własnej zgody. Ja nie chcę wywierać na tobie nacisku. Znajdziesz mnie, jeśli Bóg zechce, jednym ze sprawiedliwych.\""
    },
    {
      "resource_id": 42,
      "text": "Powiedział on: \"To jest między mną a tobą. Którykolwiek z tych dwóch terminów wypełnię, nie doznam z tego powodu żadnej przykrości.. Bóg jest poręczycielem tego, co mówimy.\""
    },
    {
      "resource_id": 42,
      "text": "A kiedy Mojżesz zakończył służbę i powędrował ze swoją rodziną, zauważył ogień od strony Góry. I powiedział do swojej rodziny: \"Pozostańcie! Zauważyłem ogień, być może, przyniosę wam od niego jakąś wiadomość lub głownię z ognia, może się ogrzejecie.\""
    },
    {
      "resource_id": 42,
      "text": "A kiedy podszedł ku niemu, usłyszał głos od prawej strony doliny, w kotlinie błogosławionej, dobywający się z krzewu: \"O Mojżeszu! Oto Ja jestem Bogiem, Panem światów!"
    },
    {
      "resource_id": 42,
      "text": "Rzuć twoją laskę!\" A kiedy zobaczył, iż ona wije się jak wąż, odwrócił się plecami i nie mógł zrobić kroku. \"O Mojżeszu! Przybliż się! Nie bój się! Ty jesteś wśród tych, którzy są bezpieczni."
    },
    {
      "resource_id": 42,
      "text": "Włóż twoją rękę za pazuchę, wyjmiesz ją białą, bez żadnej szkody. I przyciśnij do siebie twoje ramię, żebyś nie był przerażony. Oto dwa świadectwa od twego Pana dla Faraona i jego starszyzny. Oni są ludem zepsutym.\""
    },
    {
      "resource_id": 42,
      "text": "On powiedział: \"Panie mój! Zabiłem jednego z nich i obawiam się, żeby mnie nie zabili."
    },
    {
      "resource_id": 42,
      "text": "Mój brat Aaron jest bardziej wymowny ode mnie, poślij go więc ze mną jako pomocnika, żeby potwierdził, iż mówię prawdę, bo obawiam się, że oni uznają mnie za kłamcę.\""
    },
    {
      "resource_id": 42,
      "text": "Powiedział: \"My wzmocnimy twoje ramię przez twojego brata; i My damy wam obu władzę; oni was nie dosięgną przez Nasze znaki. Wy obydwaj i ci, którzy pójdą za wami, będziecie zwycięzcami.\""
    },
    {
      "resource_id": 42,
      "text": "I kiedy Mojżesz przyszedł do nich z Naszymi znakami, jasnymi dowodami, oni powiedzieli: \"To nic innego, jak tylko zmyślone czary! Nie słyszeliśmy o tym wśród naszych dawnych ojców.\""
    },
    {
      "resource_id": 42,
      "text": "I powiedział Mojżesz: \"Pan mój wie najlepiej, kto przyszedł z przewodnictwem od Niego i do kogo będzie należeć ostateczne domostwo. Zaprawdę, niesprawiedliwi nie zaznają szczęścia!\""
    },
    {
      "resource_id": 42,
      "text": "I powiedział Faraon: \"O dostojnicy! Nie wiem, czy możecie mieć innego boga oprócz mnie. O Hamanie! Rozpal mi ogień na glinie i zbuduj dla mnie wyniosłą wieżę; być może, wzniosę się do Boga Mojżesza. Sądzę, iż jest on kłamcą.\""
    },
    {
      "resource_id": 42,
      "text": "I wbił się w pychę na ziemi bez żadnego prawa - on i jego wojska. Myśleli, że nie będą do Nas sprowadzeni."
    },
    {
      "resource_id": 42,
      "text": "Pochwyciliśmy go i jego wojska i wrzuciliśmy ich do morza. Popatrz, jaki był ostateczny koniec ludzi niesprawiedliwych!"
    },
    {
      "resource_id": 42,
      "text": "I uczyniliśmy ich irmanami wzywającymi do ognia; a w Dniu Zmartwychwstania oni nie będą wspomożeni."
    },
    {
      "resource_id": 42,
      "text": "I sprawiliśmy, iż poszła za nimi klątwa na tym świecie; a w Dniu Zmartwychwstania oni się znajdą wśród znienawidzonych."
    },
    {
      "resource_id": 42,
      "text": "I daliśmy Mojżeszowi Księgę, po wytraceniu pierwszych pokoleń, jako jasne przykłady dla ludzi, jako przewodnictwo po drodze prostej i jako miłosierdzie. Być może, oni się opamiętają!"
    },
    {
      "resource_id": 42,
      "text": "Ty nie byłeś na zboczu zachodnim, kiedy wydaliśmy rozkaz Mojżeszowi, ani nie byłeś wśród świadków."
    },
    {
      "resource_id": 42,
      "text": "Lecz My powołaliśmy następne pokolenia i długo trwało ich życie. Ty nie przebywałeś wśród ludu Madian, recytując im Nasze znaki, lecz My wysyłaliśmy posłańców."
    },
    {
      "resource_id": 42,
      "text": "I nie byłeś na zboczu Góry, kiedy wzywaliśmy. Lecz ty przybyłeś przez miłosierdzie od twego Pana, aby ostrzegać lud, do którego nie przyszedł przed tobą żaden ostrzegający. Być może, oni się opamiętają!"
    },
    {
      "resource_id": 42,
      "text": "Bo inaczej, jeśliby ich dosięgło jakieś nieszczęście za to, co przygotowały pierwej ich ręce, oni by powiedzieli: \"Panie nasz! Jeślibyś wysłał do nas posłańca i my poszlibyśmy za Twoimi znakami, to bylibyśmy między wiernymi.\""
    },
    {
      "resource_id": 42,
      "text": "Lecz kiedy przyszła do nich prawda od Nas, oni powiedzieli: \"Dlaczego nie zostało mu dane to, co zostało dane Mojżeszowi?\" Czy oni nie odrzucili tego, co zostało dane Mojżeszowi niegdyś? Oni powiedzieli: \"To są dwie księgi czarów wzajemnie się wspomagające!\" I powiedzieli: \"My w to wszystko nie wierzymy!\""
    },
    {
      "resource_id": 42,
      "text": "Powiedz: \"Przynieście więc Księgę od Boga, która byłaby lepszym - od tych dwóch - przewodnikiem po drodze prostej; będę postępował według niej, jeśli mówicie prawdę!\""
    },
    {
      "resource_id": 42,
      "text": "Jeśli tobie nie odpowiedzą, to wiedz, że oni idą tylko za swoimi namiętnościami. A kto jest bardziej zabłąkany aniżeli ten, kto postępuje za swoją namiętnością, bez przewodnictwa ze strony Boga? Zaprawdę, Bóg nie prowadzi drogą prostą ludu niesprawiedliwych!"
    },
    {
      "resource_id": 42,
      "text": "A teraz doprowadziliśmy do nich słowo - być może, oni się opamiętają! -"
    },
    {
      "resource_id": 42,
      "text": "Ci, którym daliśmy Księgę przed tą oto - w nią wierzą."
    },
    {
      "resource_id": 42,
      "text": "A kiedy jest im recytowana, \"My w nią wierzymy. To jest prawda od naszego Pana! My jeszcze przed nią byliśmy całkowicie poddani.\""
    },
    {
      "resource_id": 42,
      "text": "Tacy otrzymają nagrodę dwukrotnie, ponieważ byli cierpliwi. Oni odpowiadają dobrem za zło i rozdają z tego, w co ich zaopatrzyliśmy."
    },
    {
      "resource_id": 42,
      "text": "A kiedy słyszą pustą gadaninę, odwracają się od niej, mówiąc: \"Do nas należą nasze działania, a do was należą wasze działania. Pokój wam! My nie pragniemy ludzi nieświadomych.\""
    },
    {
      "resource_id": 42,
      "text": "Ty nie prowadzisz drogą prostą, kogo kochasz, lecz Bóg prowadzi drogą prostą, kogo chce. On zna najlepiej tych, którzy są na drodze prostej."
    },
    {
      "resource_id": 42,
      "text": "Oni mówią: \"Jeśli pójdziemy drogą prostą z tobą, to zostaniemy wyrwani z naszej ziemi.\" Czyż nie ustanowiliśmy dla nich sanktuarium bezpiecznego, do którego są zbierane owoce wszelkiego rodzaju, jako zaopatrzenie pochodzące od Nas? Lecz większość z nich nie wie."
    },
    {
      "resource_id": 42,
      "text": "Ileż miast zniszczyliśmy, których mieszkańcy pysznili się swoim życiem! I oto ich domostwa, po ich odejściu, pozostały nie zamieszkane - oprócz nielicznych. I My, tylko My jesteśmy dziedzicem!"
    },
    {
      "resource_id": 42,
      "text": "Jednak twój Pan nigdy nie niszczył miast, dopóki nie posłał do ich metropolii posłańca, by recytował im Nasze znaki. My niszczyliśmy miasta tylko wtedy, kiedy ich mieszkańcy byli niesprawiedliwi."
    },
    {
      "resource_id": 42,
      "text": "I wszystko, co wam zostało dane, jest tylko używaniem życia tego świata i jego ozdobą; a to, co jest u Boga, jest lepsze i bardziej trwałe. Czy nie jesteście rozumni?"
    },
    {
      "resource_id": 42,
      "text": "Czy ten, któremu daliśmy piękną obietnicę i który doczeka się jej spełnienia, jest podobny do tego, któremu daliśmy używanie życia na tym świecie i który potem, w Dniu Zmartwychwstania, znajdzie się wśród stających przed Nami?"
    },
    {
      "resource_id": 42,
      "text": "W tym Dniu wezwie ich Bóg i powie: \"Gdzie są Moi współtowarzysze, których wy uznawaliście?\""
    },
    {
      "resource_id": 42,
      "text": "I ci, na których sprawdziło się słowo, powiedzą: \"Panie nasz! To są ci, których sprowadziliśmy na manowce. Sprowadziliśmy ich na manowce, tak jak sami zabłądziliśmy. My się ich wypieramy przed Tobą: oni nas nie czcili.\""
    },
    {
      "resource_id": 42,
      "text": "I zostanie im powiedziane: \"Wezwijcie waszych współtowarzyszy!\" Oni ich wezwą, lecz nie zostaną wysłuchani; i ujrzą karę. O, gdyby byli poszli drogą prostą!"
    },
    {
      "resource_id": 42,
      "text": "W tym Dniu On wezwie ich i powie: \"Co odpowiedzieliście wysłannikom?\""
    },
    {
      "resource_id": 42,
      "text": "I tego Dnia wszystkie wieści wydadzą im się ciemne, ani też nie będą się wzajemnie pytać."
    },
    {
      "resource_id": 42,
      "text": "Lecz ten, kto się nawrócił, uwierzył i czynił dobro, być może, znajdzie się wśród szczęśliwych."
    },
    {
      "resource_id": 42,
      "text": "Twój Pan stwarza, co chce, i wybiera; oni nie mają wyboru. Chwała niech będzie Bogu! On jest wyniosły ponad to, co Jemu przypisują jako współtowarzyszy!"
    },
    {
      "resource_id": 42,
      "text": "Twój Pan wie, co ukrywają ich piersi i co one ujawniają."
    },
    {
      "resource_id": 42,
      "text": "To jest Bóg! Nie ma boga, jak tylko On! Niech Mu będzie chwała w pierwszym i ostatecznym! Do Niego należy Sąd i do Niego zostaniecie nawróceni."
    },
    {
      "resource_id": 42,
      "text": "Powiedz: \"Czy wy się już zastanowiliście? Jeśliby Bóg uczynił nad wami noc nieustanną aż do Dnia Zmartwychwstania, to jaki bóg, oprócz Boga, przyniósłby wam światłość? Czyż wy nie słyszycie?\""
    },
    {
      "resource_id": 42,
      "text": "Powiedz: \"Czy wy się już zastanawialiście? Jeśliby Bóg uczynił nad wami dzień nieustanny aż do Dnia Zmartwychwstania, to jaki bóg, oprócz Boga, przyniósłby wam noc, abyście podczas niej odpoczywali?"
    },
    {
      "resource_id": 42,
      "text": "Czyż wy nie widzicie jasności; Przez Swoje miłosierdzie, On uczynił dla was noc i dzień, abyście odpoczywali i poszukiwali Jego łaski. Być może, będziecie wdzięczni?"
    },
    {
      "resource_id": 42,
      "text": "W tym Dniu On wezwie ich i powie: \"Gdzie są Moi współtowarzysze, których wy uznaliście?\""
    },
    {
      "resource_id": 42,
      "text": "I wzięliśmy z każdego narodu świadka, i powiedzieliśmy: \"Przynieście wasz dowód!\" I dowiedzieli się oni, że prawda należy do Boga. I zawiodło ich to, co oni wymyślili."
    },
    {
      "resource_id": 42,
      "text": "Oto Karun należał do ludu Mojżesza, lecz on był względem nich niegodziwy. My daliśmy mu tyle skarbów, że same tylko klucze do nich były zbyt ciężkie dla ludzi obdarzonych siłą. Oto powiedział mu jego lud: \"Nie raduj się! Zaprawdę, Bóg nie miłuje tych, którzy się radują!"
    },
    {
      "resource_id": 42,
      "text": "Lecz poszukuj wśród tego, co ci dał Bóg, siedziby ostatecznej ! Nie zapominaj twojego udziału na tym świecie i czyń dobrze, tak jak czyni dobrze dla ciebie Bóg! Nie poszukuj zgorszenia na ziemi! Zaprawdę, Bóg nie miłuje szerzących zgorszenie!\""
    },
    {
      "resource_id": 42,
      "text": "On powiedział: \"To, co mi zostało dane, zawdzięczam wiedzy, którą posiadam.\" Czyż nie wiedział, iż Bóg wytracił przed nim całe pokolenia takich, którzy byli mocniejsi siłą od niego i którzy więcej zgromadzili? Grzesznicy nie są pytani o swoje grzechy."
    },
    {
      "resource_id": 42,
      "text": "Potem wyszedł on do swego ludu w całym przepychu. Ci, którzy pragnęli życia tego świata, powiedzieli: \"O, gdybyśmy posiadali tyleż, co zostało dane Karunowi! On jest posiadaczem ogromnej fortuny.\""
    },
    {
      "resource_id": 42,
      "text": "I powiedzieli ci, którym dana była wiedza: \"Biada wam! Nagroda Boga jest lepsza dla tego, kto wierzy i czyni dobro. Otrzymają ją tylko cierpliwi.\""
    },
    {
      "resource_id": 42,
      "text": "I sprawiliśmy, iż ziemia pochłonęła jego i jego domostwo. I nie miał on żadnego oddziału, który by mu pomógł, poza Bogiem, i nie zdołał się obronić."
    },
    {
      "resource_id": 42,
      "text": "I rankiem Ci, którzy pragnęli wczoraj być na jego miejscu, mówili: . \"Biada! Bóg rozdaje hojnie zaopatrzenie, komu chce ze Swoich sług, i wymierza je. Jeśliby Bóg nie był dla nas łaskawy, to sprawiłby, iż zostalibyśmy też pochłonięci. Biada! Niewierni nie bywają szczęśliwi!\""
    },
    {
      "resource_id": 42,
      "text": "Taka jest siedziba ostateczna! My przygotowujemy ją dla tych, którzy nie pragną wyniosłości na ziemi ani szerzyć zgorszenia. Ostateczny koniec należy do bogobojnych!"
    },
    {
      "resource_id": 42,
      "text": "Kto przynosi dobry czyn, będzie miał coś lepszego od niego. A ten, kto przynosi zły uczynek, niech wie, że ci, którzy popełniają złe czyny, dostaną zapłatę tylko za to, co uczynili."
    },
    {
      "resource_id": 42,
      "text": "Zaprawdę, Ten, który nakazał ci głosić Koran, sprowadzi cię z pewnością na miejsce powrotu. Powiedz: \"Pan mój wie najlepiej, kto przychodzi z drogą prostą i kto jest w jawnym błędzie.\""
    },
    {
      "resource_id": 42,
      "text": "Ty się nie spodziewałeś, iż do ciebie będzie skierowana Księga; stało się tak jedynie przez miłosierdzie twego Pana. Nie bądź więc pomocnikiem niewiernych!"
    },
    {
      "resource_id": 42,
      "text": "Niech oni nie odwrócą ciebie od znaków Boga, skoro one tobie zostały zesłane. Wzywaj twego Pana i nie bądź z liczby bałwochwalców!"
    },
    {
      "resource_id": 42,
      "text": "I nie wzywaj wraz z Bogiem innego boga! Nie ma boga, jak tylko On! Wszelka rzecz zginie z wyjątkiem Jego oblicza. Do Niego należy Sąd i do Niego będziecie sprowadzeni!"
    }
  ],
  "meta": {
    "translation_name": "Józef Bielawski",
    "author_name": "Józef Bielawski",
    "filters": { "resource_id": 42, "chapter_number": "28" }
  }
}
